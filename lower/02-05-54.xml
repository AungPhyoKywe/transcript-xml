<doc>
<docinfo>
<docno>02-05-54.xml</docno>
<term value='02'>ဒုတိယအကြိမ်</term>
<session value='05'/>
<sittingday value='54'> </sittingday>
<legislature value='lower'>ပြည်သူ့လွှတ်တော်</legislature>
<title>
ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၅၄)ရက်မြောက်နေ့မှတ်တမ်း
</title>
<date>
၁၃၇၉ ခုနှစ်၊ တော်သလင်းလဆန်း ၁ဝ ရက် (၂ဝ၁၇ ခုနှစ်၊ သြဂုတ်လ ၃၁ ရက်) (ကြာသပတေးနေ့)
</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၅၄)ရက်မြောက်နေ့ကို နံနက် ၁၀း၀၀ နာရီအချိန်၌ စတင်ကျင်းပပါသည်။ ပြည်သူ့လွှတ်တော်အစည်းအဝေးကို ကြီးကြပ်ကွပ်ကဲမှုအဖြစ် ပြည်သူ့လွှတ်တော်ဥက္ကဋ္ဌ ဦးဝင်းမြင့် က ဆောင်ရွက်ပြီး၊ အခမ်းအနားမှူးအဖြစ် ဦးတင်ဝင်းအောင်၊ ညွှန်ကြားရေးမှူးချုပ်၊ ပြည်သူ့လွှတ်တော်ရုံးက ဆောင်ရွက်ပါသည်။</p> 
<title>ပြည်သူ့လွှတ်တော် အစည်းအဝေး အထမြောက်ကြောင်းနှင့် စတင်ကျင်းပကြောင်း ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ကျင်းပတဲ့ ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၅၄)ရက်မြောက်နေ့မှာ ပြည်သူ့လွှတ်တော် လွှတ်တော် အခွင့်အရေး ကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ပြည်သူ့လွှတ်တော် ကိုယ်စားလှယ် ၄၃၅ ဦးရှိတဲ့အနက် ၄၀၈ ဦး တက်ရောက်ပါတယ်။ အစည်းအဝေးသို့ တက်ရောက် ခွင့်ရှိသူဦးရေ စုစုပေါင်းရဲ့ ၉၃.၇၉ ရာခိုင်နှုန်းရှိတဲ့အတွက် အစည်းအဝေးအထမြောက်ကြောင်းနှင့် စတင်ကျင်းပကြောင်း ကြေညာပါတယ်။ (ဩဘာသံများ)
</speech>
<leave>
<title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type='speaker'>
ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များအတွက် ခွင့်ပန်ကြားရန်ဖြစ်ပါတယ်။
</speech>
<speech><mp id='309'>ဒေါက်တာလှမိုး (အဖွဲ့ဝင်၊ လွှတ်တော်အခွင့်အရေးကော်မတီ)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ယနေ့ ၂၀၁၇ ခုနှစ်၊ သြဂုတ်လ ၃၁ ရက်နေ့ ဒုတိယအကြိမ် ပြည်သူ့ လွှတ်တော် ပဉ္စမပုံမှန်အစည်းအဝေး (၅၄)ရက်မြောက်နေ့သို့ မတက်ရောက်နိုင်ပါသဖြင့် ခွင့်ပန်ကြားသူ လွှတ်တော်ကိုယ်စားလှယ်များ၏ကိုယ်စား ပြည်သူ့လွှတ်တော် လွှတ်တော်အခွင့်အရေး ကော်မတီအတွင်းရေးမှူး ကျွန်တော် ဒေါက်တာလှမိုး၊ အောင်မြေသာစံမဲဆန္ဒနယ်က ကိုယ်စား ခွင့်ပန်ကြားသွားမှာ ဖြစ်ပါတယ်။ ပြည်သူ့လွှတ်တော်မှာ ယနေ့တက်ရောက်ခွင့်ရှိသော ကိုယ်စားလှယ် ၄၃၅ ဦးရှိပြီး တက်ရောက်သူကိုယ်စားလှယ် ၄၀၈ ဦးရှိကာ ယနေ့ ခွင့်ပန်ကြားသူ ၈ ဦးရှိပါတယ်။ ခွင့်ပန်ကြားသူ များကတော့ (၁) ပန်းဘဲတန်းမဲဆန္ဒနယ်မှ ဦးနေဖူးဗဆွေ ခွင့် ၁ ရက်၊ (၂) ရွှေကျင်မဲဆန္ဒနယ်မှ ဦးစောသလေးစော ခွင့် ၁ ရက်၊ (၃) ကျိုက်လတ်မဲဆန္ဒနယ်မှ ဦးရန်လင်း ခွင့် ၁ ရက်၊ (၄) ပေါင်မဲဆန္ဒနယ်မှ ဒေါ်မိကွန်ချမ်း ခွင့် ၁ ရက်၊ (၅) သုံးခွမဲဆန္ဒနယ်မှ ဒေါ်စုစုလွင် ခွင့် ၁ ရက်၊ (၆) မဟာအောင်မြေမဲဆန္ဒနယ်မှ ဦးညိမ်းသစ်(ခ) ဦးသောင်းထွန်း ခွင့် ၁ ရက်၊ (၇) မတ္တရာမဲဆန္ဒနယ်မှ ဦးဇော်မင်းလွင် ခွင့် ၁ ရက်နှင့် ကွန်ဟိန်းမဲဆန္ဒနယ်မှ ဒေါ်နန်းခင်စော ခွင့် ၁ ရက်တို့ဖြစ်ကြပါတယ်။ ယခင် ခွင့်ပန်ကြား သူ ၁၉ ဦး၊ ယနေ့ ခွင့်ပန်ကြားသူ ၈ ဦး စုစုပေါင်း ခွင့်ပန်ကြားသူ ၂၇ ဦး ဖြစ်ပါတယ်။ ခွင့်မဲ့ပျက်ကွက်သူ မရှိပါကြောင်းနှင့် အထက်ပါ ကိုယ်စားလှယ်များ၏ ခွင့်ပန်ကြားမှု အား ခွင့်အဖြစ် ခွင့်ပြုပေးပါရန် လေးစားစွာဖြင့် ပန်ကြားအပ်ပါတယ်ခင်ဗျား။</speech>
<speech type='speaker'>ခွင့်ပန်ကြားသူအားလုံးကို ခွင့်ပြုပါတယ်။</speech>
<title>
ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို မှတ်တမ်းတင်ခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့် ရှိတဲ့ လွှတ်တော်ကိုယ်စားလှယ် ၄၃၅ ဦး၊ ယခင်က ခွင့်ပန်ကြား၍ ခွင့်ပြု ထားသူ ၁၉ ဦး၊ ယနေ့ ခွင့်ပြုထားသူ ၈ ဦးဖြစ်၍ လွှတ်တော်ကခွင့်ပြုထားသူ စုစုပေါင်း ၂၇ ဦး ဖြစ်ပါတယ်။ ခွင့်မဲ့ပျက်ကွက် သူမရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေတင်ပြချက်ကို အတည်ပြုမှတ်တမ်းတင်ရန် လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
လွှတ်တော်က သဘောတူတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)
</speech>
</leave>
</preface>
<QASection>
<title>
ကြယ်ပွင့်ပြထားသည့်မေးခွန်းများကို လွှတ်တော်ကိုယ်စားလှယ်များက မေးမြန်းခြင်းနှင့် သက်ဆိုင်ရာပြည်ထောင်စုအဆင့် အဖွဲ့အစည်းဝင်က ဖြေကြားခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ မေးခွန်းများ မေးမြန်းခြင်း၊ ဖြေကြားခြင်း အစီအစဉ် စတင်ဆောင်ရွက်ပါမယ်။
</speech>
<Q-A>
<title>
ပြည်တွင်း၌ စိုက်ပျိုးရေးလုပ်ကိုင်နေကြသော တောင်သူလယ်သမားများအား ကမ္ဘာ့နိုင်ငံများ၌ အသုံးတွင်ကျယ်နေပြီး ဈေးကောင်းလည်းရသော အော်ဂဲနစ်စိုက်ပျိုးရေးနည်းပညာများ စနစ်တကျ တိုးတက်အောင်မြင်လာရေး ကူညီဆောင်ရွက်ပေးရန် အစီအစဉ်ရှိ/မရှိနှင့်စပ်လျဉ်းသည့်မေးခွန်း
</title>
<speech type='speaker'>
ပထမဦးစွာ ပုလောမဲဆန္ဒနယ်မှ ဦးအုန်းခင် မေးမြန်းဖို့ဖြစ်ပါတယ်။
</speech>
<speech><mp id='426'>ဦးအုန်းခင်(ပုလောမဲဆန္ဒနယ်)</mp> လေးစားရပါသော ပြည်သူ့လွှတ်တော် ဥက္ကဌကြီးနှင့် ပြည်ထောင်စုဝန်ကြီးများနဲ့ ပြည်သူ့လွှတ်တော်ကိုယ်စားလှယ်များအားလုံး မင်္ဂလာပါလို့နှုတ်ခွန်းဆက် ပါတယ်။ ကျွန်တော်ကတော့ တနင်္သာရီတိုင်းဒေသကြီး၊ ပုလောမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးအုန်းခင် ဖြစ်ပါတယ်။ လေးစားရပါသော ဥက္ကဋ္ဌကြီးခင်ဗျား။ ကျွန်တော်က အောဂဲနစ်စိုက်ပျိုးရေး နည်းပညာများကို စနစ်တကျတိုးတက်အောင်မြင်နိုင်စေရေးအတွက် ကူညီဆောင်ရွက်ပေးရန် အစီအစဉ်ရှိ/မရှိကို မေးမြန်းသွားမှာဖြစ်ပါတယ်။ ဥက္ကဋ္ဌကြီးခင်ဗျား။ ကျွန်တော်တို့မြန်မာနိုင်ငံဟာ ဟိုရှေးယခင်ကတည်းကကိုက အောဂဲနစ်စိုက်ပျိုးရေးနိုင်ငံပါ။ ဘာကြောင့်ဒီလိုပြောရလဲဆိုရင် ကျွန်တော်တို့က အရင်တုန်းကဆိုရင် လယ်တွေမှာ နွားချေးတို့၊ တိရစ္ဆာန်စွန့်ပစ်ပစ္စည်းတွေနဲ့ ကျွန်တော် တို့ မြေဆွေးတွေနဲ့အသုံးပြုပြီးလုပ်ခဲ့ကြပါတယ်။ ဒါရှေးရှေးတုန်းကပေါ့။ ဒါပေမဲ့ လွန်ခဲ့တဲ့ အနှစ် ၅၀ ကျော်လောက်ကစပြီးတော့ ပုလဲဓာတ်မြေသြဇာအပါအဝင် ဖော့စ်ဖိတ်ဓာတ်မြေသြဇာ၊ ပိုတက်စီယမ် အစရှိတဲ့ဓာတ်မြေသြဇာတွေကို စက်ရုံထုတ်ဓာတ်မြေသြဇာတွေကို ပြောင်းလဲသုံးစွဲလာခဲ့ကြပါတယ်။ အခုအခါမှာကျတော့ စက်ရုံထုတ်ဓာတ်မြေသြဇာမကတော့ဘဲနဲ့ စက်ရုံထုတ်တဲ့ အားပြင်းပိုးသတ်ဆေး တွေကိုပါ တွင်တွင်ကျယ်ကျယ်သုံးစွဲတဲ့ခေတ်ကိုရောက်လာပါတယ်။ ဒီနောက်တော့ တွင်ကျယ်စွာ မဟုတ်တော့ဘဲနဲ့ အလွန်အကျွန်သုံးစွဲမှုတွေဖြစ်ပေါ်လာပါတယ်။ မြေဆီလွှာပျက်စီးမှုတွေ အစရှိတဲ့ ပျက်စီးမှုတွေဖြစ်လာပါတယ်။ ငွေကုန်သော်လည်း အကျိုးမရတာဖြစ်နေပါတယ်။ ဓာတုဓာတ် ကြွင်းကျမှုတွေရှိလို့လည်းပဲ ကျွန်တော်တို့ဈေးကွက်မှာတင်တဲ့အခါကျတော့ ဈေးနှိမ်တာလည်းတွေ့ရ ပါတယ်။ စက်ရုံထုတ်ပိုးသတ်ဆေးတွေကြောင့်လည်း ခုတ်ရာတခြား၊ ရှရာတလွဲဖြစ်ပြီးတော့ ဘေးထွက်ဆိုးကျိုးတွေမှာလည်း ဖြစ်ပေါ်စေပါတယ်။ ဒီလိုတာရှည်ဖြစ်ပေါ်နေမယ်ဆိုရင် စိုက်ပျိုးရေး ကိုအားပြု နေကြရတဲ့ ကျွန်တော်တို့ လယ်ယာစီးပွားနိုင်ငံဟာလည်းပဲ စိုက်ပျိုးရေးကို ကျွန်တော်တို့ မလုပ်တတ်ဘူး။ ဒါမှမို့ရင် စိုက်ပျိုးရေးနှင့်ပတ်သက်ပြီး ကျွန်တော်တို့ အရှည်မမြင်ဘူးဆိုရင် အဆင် မတတ်တော့ ဆန်းလျက်နဲ့မလှ၊ အမြင်မတတ်တော့ ပန်းခင်းနဲ့မလှလို့ ဖြစ်နေမှာစိုးရိမ်ရပါတယ်။ ကမ္ဘာမှာရှိတဲ့ စက်မှုအင်အားကြီးနိုင်ငံတွေကလည်းပဲ ခေတ်မီနဲ့ ခေတ်မလွန် စက်မှုနဲ့ electronic နည်းပညာတွေမှာ ဦးဆောင်နေသလိုပဲ စိုက်ပျိုးရေး၊ မွေးမြူရေးတွေမှာလည်း ဦးဆောင်ထုတ်လုပ် ပြီးတော့ သုတေသနလုပ်တဲ့နိုင်ငံတွေဖြစ်နေရပါတယ်။ အောဂဲနစ်စိုက်ပျိုးရေးကိုလည်း ဦးစားပေးပြီး တော့လုပ်နေရပါတယ်။ ကျွန်တော်တို့ရဲ့ အဓိကအားထားနေရတဲ့ စိုက်ပျိုးရေးကို အောဂဲနစ်စိုက်ပျိုးရေး နည်းလမ်းများနဲ့ ကူညီအားပေးလိုက်မယ်ဆိုလို့ရှိရင် (၁) မြေယာအသုံးပြုမှုမှာ ဆိုးကျိုးနည်းပြီးတော့ အထွက်နှုန်းပိုလာပါမယ်။ (၂) အောဂဲနစ်ပိုးသတ်ဆေးတို့၊ ဓာတုဆေးမဟုတ်ဘဲနဲ့ အော်ဂဲနစ် ပိုးသတ်ဆေးတို့၊ အော်ဂဲနစ်မြေဩဇာတို့အသုံးပြုမှုကြောင့် ဇီဝပတ်ဝန်းကျင်ကိုလည်း အထောက်အကူ ပြုပြီးတော့ နေချင်စဖွယ်လောကကိုဖြစ်စေပါမယ်။ (၃) စက်ရုံထုတ်ပိုးသတ်ဆေးနဲ့ ဓာတ်မြေသြဇာတို့ အသုံးလျော့သွားလို့ ငွေကုန်သက်သာမှုလည်းရှိမှာပါ။ (၄) ကျန်းမာရေးကိုထိခိုက်စေတဲ့ ဓာတ်မြေ ဩဇာနည်းသွားတဲ့အတွက်ကြောင့် စားသုံးသူမှာလည်းကျန်းမာရေးကို အထောက်အကူပြုမှာပါ။ ဒါကြောင့်လည်း ဆေးကုသမှုကုန်ကျစရိတ်သက်သာသွားမှာပါ။ နိုင်ငံတော်ကလည်း ဆေးကုသမှုစရိတ် သက်သာလာနိုင်ပါတယ်။ နောက်ဆုံးအချက်ကျတော့ နိုင်ငံတကာမှာလည်း အော်ဂဲနစ်ပစ္စည်းကို ကျွန်တော်တို့မှန်ကန်ကြောင်းသတ်သေပြနိုင်မယ်။ ဒါမှမဟုတ်ရင် မှန်ကန်ကြောင်းသေချာမှု (Certificate)တွေရှိနိုင်မယ်ဆိုလို့ရှိရင် ရောင်းရတဲ့နေရာမှာဈေးနှုန်းပိုရပါတယ်။ ဒါကြောင့်လည်း စီးပွားရေးတွက်ခြေကိုက်မှာပါ။ သို့ဖြစ်ပါ၍ ကျွန်တော်တို့ပြည်တွင်းမှာစိုက်ပျိုးလုပ်ကိုင်နေတဲ့ တောင်သူလယ်သမားများ ကမ္ဘာမှာအသုံးများနေတဲ့၊ ဈေးကောင်းလည်းရတဲ့အော်ဂဲနစ်စိုက်ပျိုးရေး နည်းပညာများကို စနစ်တကျတိုးတက်အောင်မြင်လာစေရေး ကူညီဆောင်ရွက်ပေးရန်အစီအစဉ် ရှိ/မရှိကို ဥက္ကဌကြီးမှတစ်ဆင့် မေးမြန်းလိုက်ပါတယ်ခင်ဗျား။ အားလုံးကိုကျေးဇူးတင်ပါတယ်ခင်ဗျား။</speech>
<speech type='speaker'>
စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက ဖြေကြားရန် ဖြစ်ပါတယ်။
</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်ကြီးများခင်ဗျား။ တနင်္သာရီတိုင်းဒေသကြီး၊ ပုလောမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးအုန်းခင်ရဲ့ ပြည်တွင်းမှာ စိုက်ပျိုးရေးလုပ်ငန်းလုပ်ကိုင်နေကြတဲ့ တောင်သူလယ်သမားများတွေကို ကမ္ဘာ့နိုင်ငံများ မှာအသုံးတွင်ကျယ်နေပြီးတော့ ဈေးကောင်းလည်းရတဲ့ အော်ဂဲနစ်စိုက်ပျိုးရေးနည်းပညာများ စနစ် တကျတိုးတက်အောင်မြင်လာရေး ကူညီဆောင်ရွက်ပေးရန် အစီအစဉ်ရှိ/မရှိမေးခွန်းနှင့်စပ်လျဉ်းပြီး ပြန်လည်ရှင်းလင်းဖြေကြားပါမယ်။ ဥက္ကဌကြီးခင်ဗျား။ အော်ဂဲနစ်စိုက်ပျိုးရေးဆိုတာ ဓာတုပစ္စည်းများ လုံးဝသုံးစွဲခြင်းမရှိဘဲ စိုက်ပျိုးထုတ်လုပ်တာဖြစ်တဲ့အတွက် သဘာဝပတ်ဝန်းကျင်ကို ထိန်းသိမ်းဆောင်ရွက်နိုင်တာက တစ်ကြောင်း၊ စားသုံးသူများအနေနဲ့လည်းပဲ ဓာတုပစ္စည်းတွေရဲ့ တစ်နည်းနည်းအကျိုးသက်ရောက် စေနိုင်မှုကို ရှောင်ရှားနိုင်မှာဖြစ်တာကတစ်ကြောင်းကြောင်းကြောင့်၊ ကမ္ဘာ့နိုင်ငံတော်တော်များများမှာ အော်ဂဲနစ်စိုက်ပျိုးရေး တွင်ကျယ်လာတာဖြစ်ပါတယ်။ အော်ဂဲနစ်စိုက်ပျိုးရေးဟာ စိုက်ပျိုးထုတ်လုပ်မှု တိုးတက်ရေးအတွက် သဘာဝမြေသြဇာနဲ့ ဇီဝပိုးသတ်ဆေးများကိုသာ သုံးစွဲစိုက်ပျိုးပါတယ်။ အော်ဂဲနစ်စိုက်ပျိုးရေးကို စီးပွားဖြစ်ဆောင်ရွက်မယ်ဆိုရင်တော့ တစ်ဦးတစ်ယောက်တစ်ကွက်တည်း ဆောင်ရွက်ရန်မဖြစ်ဘဲ အများစုပေါင်းပြီး ဧရိယာတစ်ခု သို့မဟုတ် ဇုန်တစ်ခုတည်ထောင်ပြီး ကူးပြောင်းဆောင်ရွက်ရတာဖြစ်တဲ့အတွက် ရာသီသီးနှံတွေမှာ နှစ်နှစ်နှင့်နှစ်ရှည်သီးနှံတွေမှာ သုံးနှစ်တာကာလအသွင်ကူးပြောင်းမှုအချိန် လိုအပ်ပါတယ်။ နိုင်ငံတကာမှာ အော်ဂဲနစ်စိုက်ပျိုးခြင်း ကထွက်လာတဲ့ သီးနှံတွေရဲ့ ဈေးနှုန်းဟာ ပုံမှန်စိုက်ပျိုးထုတ်လုပ်တဲ့ သီးနှံဈေးနှုန်းထက် နှစ်ဆကနေ ငါးဆခန့်ပိုမိုရရှိသော်လည်းပဲ အမှန်စိုက်ပျိုးထုတ်လုပ်သုံးစွဲမှုပမာဏဟာ ရာခိုင်နှုန်းအနည်းငယ်သာ ရှိကြောင်း စိစစ်သိရှိရပါတယ်။ အတူ ပြည်တွင်းဈေးကွက်မှာလည်းပဲ အော်ဂဲနစ်သီးနှံရဲ့ ဈေးနှုန်းဟာ ပုံမှန်စိုက်ပျိုးထုတ်လုပ်တဲ့ သီးနှံဈေးနှုန်းနှင့် သိသာစွာကွာခြားမှုမရှိသေးတဲ့ အခြေအနေဖြစ်နေ ပါတယ်။ မြန်မာနိုင်ငံအနေနဲ့ကတော့ အော်ဂဲနစ်စိုက်ပျိုးရေးအတွက် အခြေခံကောင်းများရရှိစေဖို့ စိုက်ပျိုးရေးဦးစီးဌာနက ဆောင်ရွက်လျက်ရှိတာတွေကို ရှင်းလင်းတင်ပြပါမယ်။ ရန်ကုန်တိုင်းဒေသကြီး၊ လှည်းကူးမြို့နယ်၊ ဗဟိုစိုက်ပျိုးရေးသုတေသနနှင့် လေ့ကျင့်ပညာ ပေးရေးသင်တန်းကျောင်း(CARTC)မှာ ပြည်နယ်/တိုင်းဒေသကြီးအသီးသီးမှာရှိတဲ့ စိုက်ပျိုးရေး ဝန်ထမ်းတွေကို တောင်သူတွေကိုဆင့်ပွားပညာပေးနိုင်ဖို့အတွက် သင်တန်းများဖွင့်လှစ်ပို့ချပေးလျက် ရှိပါတယ်။ အခြားစိုက်ပျိုးရေးနည်းပညာသင်တန်းများမှာလည်းပဲ အော်ဂဲနစ်စိုက်ပျိုးရေးတဲ့နည်းပညာ သဘာဝမြေသြဇာပြုလုပ်သုံးစွဲတဲ့နည်းပညာတွေကို စာတွေ့၊ လက်တွေ့သင်ကြားပို့ချခြင်းနဲ့ အဆိုပါ စိုက်ပျိုးရေးဝန်ထမ်းတွေကတစ်ဆင့် နည်းပညာပြန့်ပွားစေခြင်းကိုလည်း ဆောင်ရွက်ပေးလျက်ရှိပါ တယ်။ ထို့အတူ ရန်ကုန်တိုင်းဒေသကြီး၊ လှည်းကူးမြို့နယ်၊ ဟင်းသီးဟင်းရွက်သစ်သီးဝလံနဲ့ သုတေတနဖွံ့ဖြိုးရေးဌာနမှာလည်းပဲ ဓာတုဆေးလွတ်အော်ဂဲနစ်စံပြစိုက်ခင်းများစိုက်ပျိုးပြီး တောင်သူ တွေလက်တွေ့ပြသပေးပါတယ်။ သဘာဝမြေသြဇာတွေ၊ ရွက်ဖျန်းမြေသြဇာတွေ၊ တီကောင်စွန့်ပစ် မြေဩဇာစတဲ့ အောဂဲနစ်မြေသြဇာတွေကို လက်တွေ့ပြုလုပ်ပညာပေးပြီး ဖြန့်ဖြူးပေးခြင်းနဲ့ နည်းပညာ ပေးစာစောင်များ ဖြန့်ဝေပေးခြင်းတို့ကိုလည်းပဲ ဆောင်ရွက်ပေးလျက်ရှိပါတယ်။ အော်ဂဲနစ် မြေသြဇာတွေရဲ့ သီးနှံတွေအပေါ် အကျိုးသက်ရောက်မှုကို သုတေသနပြု ဆောင်ရွက်လျက်ရှိပြီးတော့ တောင်သူတွေနည်းပညာများကို ဖြန့်ဝေပေးလျက်ရှိပါကြောင်း လွှတ်တော်ကိုယ်စားလှယ်ကြီးရဲ့ မေးမြန်းမှုအပေါ် ပြန်လည်ရှင်းလင်းဖြေကြားအပ်ပါတယ်။ ကျေးဇူးတင်ပါတယ်။</speech>
</Q-A>
<Q-A>
<title>
ရွှေ့ပြောင်းတောင်ယာစိုက်ပျိုးခြင်းစနစ်ဖြင့် နှစ်ပေါင်းများစွာ တောင်ယာစိုက်ပျိုးသူများကို ၎င်းတို့၏ ဆင်းရဲတွင်းမှ လွတ်မြောက်ရန်၊ သစ်တောပြုန်းတီးမှုမှကာကွယ်ရန်၊ လယ်ယာမြေပဋိပက္ခဖြစ်ခြင်းမှ ကာကွယ်ရန်၊ ရွှေ့ပြောင်းတောင်ယာ စိုက်ပျိုးခြင်းစနစ်အား အစားထိုးရန်အတွက် ခိုင်မာကျစ်လစ် သောမူဝါဒ၊ ဥပဒေ၊ နည်းဥပဒေ၊ စီမံကိန်းများ လုပ်ဆောင်ရန်အစီအစဉ်ရှိ/မရှိနှင့်စပ်လျဉ်းသည့် မေးခွန်း
</title>
<speech type='speaker'>
လွိုင်ကော်မဲဆန္ဒနယ်မှ ဒေါက်တာဒေါ်ခင်စည်သူ မေးမြန်းဖို့ဖြစ်ပါတယ်။
</speech>
<speech><mp id='249'>ဒေါက်တာဒေါ်ခင်စည်သူ(လွိုင်ကော်မဲဆန္ဒနယ်)</mp> လေးစားအပ်ပါတဲ့ ပြည်သူ့လွှတ်တော် ဥက္ကဋ္ဌနှင့် အားလုံးကိုမင်္ဂလာပါလို့ နှုတ်ခွန်းဆက်ဂါရဝပြု ပါတယ်။ ကျွန်မကတော့ လွိုင်ကော်မဲဆန္ဒနယ် က ပြည်သူ့လွှတ်တော်ကိုယ်စားလှယ် ဒေါက်တာဒေါ်ခင်စည်သူဖြစ်ပါတယ်ရှင့်။ ကျွန်မမေးမယ့်မေးခွန်း ကတော့ (၁)ရွှေ့ပြောင်းတောင်ယာစိုက်ပျိုးခြင်းစနစ်နှင့် နှစ်ပေါင်းများစွာတောင်ယာစိုက်ပျိုးသူများကို ၎င်းတို့ရဲ့ ဆင်းရဲတွင်းမှလွတ်မြောက်ရန်၊ သစ်တောပြုန်းတီးမှုကာကွယ်ရန်၊ လယ်ယာမြေပဋိပက္ခဖြစ် ခြင်းမှ ကာကွယ်ရန်ကို အခြေခံပြီး ရွှေ့ပြောင်းတောင်ယာစိုက်ပျိုးခြင်းစနစ်အား အစားထိုးရန်အတွက် ခိုင်မာ ကျစ်လစ်တဲ့မူဝါဒဥပဒေ၊ နည်းဥပဒေများ၊ စီမံကိန်းများလုပ်ဆောင်ရန်အစီအစဉ်ရှိ/မရှိ၊ (၂) မရှိပါက အဘယ်ကြောင့်နည်း၊ (၃) ရှိပါက မည်သို့မည်ပုံဆောင်ရွက်မည်ကို သိရှိလိုပါကြောင်း ဖြစ်ပါတယ်။ ဥက္ကဋ္ဌကြီးရှင့်။ သစ်တောနည်းဥပဒေများရဲ့ ပုဒ်မ ၂ ပုဒ်မခွဲ(၃)အရ ရွှေ့ပြောင်းတောင်ယာ ဆိုသည်မှာ သစ်ပင်ခုတ်လှဲခြင်း၊ မီးရှို့ခြင်းဖြင့် တစ်နေရာထဲမှာ အတည်တကျ ထွန်ယက်စိုက်ပျိုးခြင်း မရှိဘဲ ရွှေ့ပြောင်းစိုက်ပျိုးခြင်းဖြစ်သည်ဟု ဖော်ပြထားပါတယ်။ ရွှေ့ပြောင်းတောင်ယာစိုက်ပျိုးခြင်းဟာ သစ်တောပြုန်းတီးစေတဲ့အဓိကအကြောင်းအရင်း(၅)ချက်ထဲက တစ်ခုဖြစ်ပါတယ်။ မြန်မာနိုင်ငံရဲ့ သစ်တောပြုန်းတီးမှုအနေအထားကိုကြည့်မယ်ဆိုရင် ၁၉၉၀ ခုနှစ်ကနေ ၂၀၁၀ ပြည့်နှစ်အထိ ၀.၉၉ ရာခိုင်နှုန်းသာရှိပြီး ၂၀၁၀ ကနေ ၂၀၁၅ ခုနှစ်အတွင်း ၁,၇၃ ရာခိုင်နှုန်းထိရှိပြီး နှစ်စဉ်ဟတ်တာပေါင်း ၅၄၆၀၀၀ ခန့် ပြုန်းတီးနေတာ တွေ့ရပါတယ်ရှင်။ ရွှေ့ပြောင်းတောင်ယာစနစ်ကြောင့် မိုးရေခေါင်းပါး မှု၊ မြေဆီလွှာခန်းခြောက်မှုကိုလည်း ဖြစ်စေတဲ့အပြင် ၎င်းတောင်ယာအတွက် သစ်တောပင်များ မီးရှို့မှု ကြောင့် carbon ဓာတ်ငွေ့များထုတ်လုပ်မှုကို ဖြစ်ပေါ်စေပါတယ်။ ဥက္ကဋ္ဌကြီးရှင့်။ ရွှေ့ပြောင်းတောင်ယာစနစ်ကို ကျင့်သုံးစိုက်ပျိုးရတဲ့တောင်သူများဟာ ချမ်းသာ ဖို့မဟုတ်ဘဲနဲ့ ၎င်းတို့ရဲ့အသက်ရှင်ဘဝရပ်တည်ရေးအတွက် စိုက်ပျိုးစရာကိုယ်ပိုင်မြေတွေမရှိတဲ့ အတွက် မြေစနစ်ကိုအသုံးချပြီး မိသားစုအတွက် တောင်ပေါ်တက်ကုန်းမြင့်ပေါ်တက်ပြီး ဒုက္ခကြီးစွာနဲ့ စိုက်ပျိုးနေရပါတယ်ရှင့်။ မြေယာပြဿနာများလည်း ပေါ်ပေါက်နေပါတယ်။ သစ်တောပြုန်းတီးစေတဲ့ ရွှေ့ပြောင်းတောင်ယာစနစ်ကို ပပျောက်ဖို့ အကြောင်းသက်သက်တစ်ခုမဟုတ်ဘဲ ရွှေ့ပြောင်း တောင်ယာသမားများဟာလည်း နိုင်ငံရဲ့ ကာကွယ်စောင့်ရှောက်မှုကို ခံစားထိုက်တဲ့နိုင်ငံသားများ ဖြစ် ကြလို့ ရွှေ့ပြောင်းတောင်ယာမိသားစုရဲ့ ဘဝ လုံခြုံစွာ အသက်ရှင်ရပ်တည်ရေးကို ထည့်သွင်းစဉ်းစား ပေးဖို့လိုပါတယ်။ ဥက္ကဋ္ဌကြီးရှင့်။ ရှေးအစဉ်အဆက်အစိုးရက ရွှေ့ပြောင်းတောင်ယာပပျောက်ရေးစနစ်ကို ကျစ်လစ်တဲ့ဥပဒေ၊ နည်းဥပဒေနဲ့ ထိရောက်စွာအရေးတယူဆောင်ရွက်မှုပေးဖို့ အားနည်းခဲ့ပါတယ်။ ဒါကြောင့် ကျွန်မတို့ အမျိုးသားဒီမိုကရေစီအဖွဲ့ချုပ်ရဲ့ ၂၀၁၅ ခုနှစ် ရွေးကောက်ပွဲကြေငြာစာတမ်းမှာ သဘာဝပတ်ဝန်းကျင်ထိန်းသိမ်းရေးနဲ့ခေါင်းစဉ်အောက်မှာ၊ လယ်ယာကဏ္ဍမှာ ရွှေ့ပြောင်းတောင်ယာ စနစ်ပပျောက်စေရန် ပညာပေးလေ့ကျင့်ပေးမည်ဆိုတာကိုလည်း ပြည်သူများနှင့်ကြေညာပြီးဖြစ်ပါ တယ်။ ဒါဟာ ဆင်းရဲစွာဘဝရပ်တည်ရေးအတွက် ရွှေ့ပြောင်းတောင်ယာသမားများအပေါ်မှာ ကျွန်မတို့ အစိုးရဒီမိုကရေစီအဖွဲ့ချုပ်ရဲ့ စေတနာဖြစ်ပါတယ်။ ဒီစေတနာကို သိသာမြင်သာဖို့အတွက် ထိရောက်စွာဆောင်ရွက်ပေးဖို့လိုပါတယ်။ မြန်မာနိုင်ငံမှာ တောင်ပေါ်ဒေသနေ လူနည်းစုတိုင်းရင်း သားအပါအဝင် ဖွဲ့စည်းထားတဲ့ပြည်ထောင်စုနိုင်ငံဖြစ်တဲ့အတွက် ၎င်းတို့ရဲ့မြေယာမူဝါဒများ၊ ရိုးရာ ဓလေ့ထုံးတမ်းစဉ်လာကို ထည့်သွင်းစဉ်းစားပြီး ၎င်းတို့နဲ့အကြိမ်ကြိမ် ဆွေးနွေးညှိနှိုင်းပြီး ဆင်းရဲခြင်းမှ လွတ်မြောက်ရန် ဖြေရှာသင့်ပါပြီ။ ရွှေ့ပြောင်းတောင်ယာဆိုတာ သစ်ပင်ကြီးငယ်ဝါးပင်ခြုံ ပင် အကုန် ခုတ် မီးရှို့ရတာဖြစ်လို့ Eco System ပျက်စီးပြီး Carbon များစွာထွက်တဲ့အပြင် တောနက်တွေလည်း မရှိတော့တဲ့အတွက် သားကောင်တိရစ္ဆာန်တွေလည်း မရှိသလောက်ရှားပါးလာပြီဖြစ်ပါတယ်။ ရာသီဥတုများလည်း ဖောက်ပြန်လာပြီဖြစ်ပါတယ်။ ဒါကြောင့်မို့လို့ ရွှေ့ပြောင်းတောင်ယာစိုက်ပျိုးခြင်း ထက် အစားထိုးစီးပွားရေးပုံစံနဲ့ (၁၂)လရာသီစိုက်ပျိုးရတဲ့အသီးအနှံ၊ အစားထိုးသီးနှံစိုက်ပျိုးခြင်းကို ပြောင်းရမှာဖြစ်ပါတယ်။ ရွှေ့ပြောင်းတောင်ယာပပျောက်ရေးဆိုတာဟာလည်း ဖွံ့ဖြိုးဆဲနိုင်ငံများ အတွက် အဖြေမရှိနိုင်တဲ့ပုစ္ဆာလိုဖြစ်နေပေမဲ့ တောင်ကိုရီးယားနိုင်ငံသမ္မတ ပက်ခြုံ ဟီးလက်ထက်မှာ ကောင်းတဲ့ခေါင်းဆောင်မှု ကျစ်လစ်စနစ်ကျတဲ့မူဝါဒ ဥပဒေ၊ နည်းဥပဒေများနှင့်အတူ ပြည်သူနှင့် တစ်ထပ်တည်းပူးပေါင်းဆောင်ရွက်ခဲ့လို့ ဒီရွှေ့ပြောင်းတောင်ယာစနစ်ပပျောက်ရေးကို အောင်မြင်စွာ အကောင်အထည်ဖော်နိုင်ပြီးတော့ ဒီရွှေ့ ပြောင်းတောင်ယာ တောင်ယာသမားများကို ဆင်းရဲတွင်းမှ လွတ်မြောက်အောင် ကယ်တင်နိုင်တာ သာဓကတွေရှိခဲ့ပါတယ်။ ဒါကြောင့် တောင်ပေါ်ဒေသနေ လူနည်းစုတိုင်းရင်းသားများအတွက် ရွှေ့ပြောင်းတောင်ယာစနစ်မကျင့်သုံးဘဲ ၎င်းတို့ဘဝကို ဆင်းရဲ ခြင်းမှကယ်တင်နိုင်ပြီးတော့ လုံခြုံ ဘဝရပ်တည်နိုင်ဖို့အတွက် ဒီမေးခွန်းကို မေးရခြင်းဖြစ်ပါတယ်။ အားလုံးကိုကျေးဇူးတင်ပါတယ်။</speech>
<speech type='speaker'>
စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက ဖြေကြားရန် ဖြစ်ပါတယ်။
</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ ကယားပြည်နယ်၊ လွိုင်ကော်မဲဆန္ဒနယ် ပြည်သူ့လွှတ်တော်ကိုယ်စားလှယ် ဒေါက်တာဒေါ်ခင်စည်သူရဲ့ ရွှေ့ပြောင်းတောင်ယာစိုက်ပျိုးရေးစနစ်နဲ့ နှစ်ပေါင်းများစွာ တောင်ယာစိုက်ပျိုးသူတွေကို ၎င်းတို့ရဲ့ ဆင်းရဲတွင်းမှ လွတ်မြောက်ရန်၊ သစ်တောပြုန်းတီးမှုမှ ကာကွယ်ရေး၊ လယ်ယာမြေပဋိပက္ခဖြစ်ခြင်းမှ ကာကွယ်ရန်၊ ရွှေ့ပြောင်းတောင်ယာစိုက်ပျိုးခြင်းစနစ်အစား အစားထိုးရန် ခိုင်မာကျစ်လစ်တဲ့ မူဝါဒ၊ ဥပဒေ၊ နည်းဥပဒေ၊ စီမံကိန်းများလုပ်ဆောင်ရန် အစီအစဉ်ရှိ/မရှိနှင့် မရှိပါက အဘယ်ကြောင့်၊ ရှိပါက မည်ကဲ့သို့ဆောင်ရွက်မည်ကို သိရှိလိုပါကြောင်း မေးခွန်းနှင့်စပ်လျဉ်းပြီး ရှင်းလင်းဖြေကြား ပေးပါမယ်။ ဥက္ကဌကြီးခင်ဗျား။ စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာနရဲ့ ဒုတိယကာလတို ငါးနှစ်လယ်ယာကဏ္ဍမူဝါဒ ၁၀ ရပ်ကို ချမှတ်ဆောင်ရွက်ရာမှာ မြေယာအသုံးချမှုနှင့် စီမံခန့်ခွဲမှုဆိုင်ရာ မူဝါဒနှင့်စပ်လျဉ်းတဲ့ လုပ်ငန်းစဉ် ၁၂ ရပ်ရှိပါတယ်။ ယင်းအနက် တောင်ပေါ်/ကုန်းမြင့်ဒေသတွေမှာ အလှည့်ကျ ရွှေ့ပြောင်းတောင်ယာလုပ်ငန်းတွေကို စနစ်တကျ မှတ်တမ်းတင်ခြင်း ဆောင်ရွက်သွားဖို့နဲ့ ရိုးရာအစဉ်အလားနှင့်တိုင်းရင်းသားလူမျိုးစု မြေယာအခွင့်အရေးတွေကို အလေးထားတဲ့နည်းတူ ကုန်းမြင့်လယ်ယာမြေများဖော်ထုတ်ခြင်းနှင့် တောင်စောင်းဒေသစိုက်ပျိုးနည်းစနစ် သုံးစွဲခြင်းတို့ကို နည်းပညာပေး ကူညီဆောင်ရွက်သွားမည်ဆိုပြီး လုပ်ငန်းစဉ်တစ်ရပ် ပါဝင်ပါတယ်။ တိုင်းဒေသကြီးနှင့် ပြည်နယ်အလိုက် ရွှေ့ပြောင်းတောင်ယာတွေကို စနစ်တကျ ကုန်းမြင့် လယ်ယာများအဖြစ် ပြောင်းလဲဖော်ထုတ်ရာမှာ ဒေသရဲ့ အမှန်တကယ် လိုအပ်ချက်နှင့် ဖော်ထုတ်နိုင် မည့်အခြေအနေများကို ကိုက်ညီဖို့လိုအပ်တာဖြစ်တဲ့အတွက် ၂၀၁၃-၂၀၁၄ ခုနှစ်မှစပြီး တိုင်းဒေသ ကြီးနှင့် ပြည်နယ်အစိုးရအဖွဲ့များရဲ့ စီမံခန့်ခွဲမှုနှင့် ၎င်းတို့ရဲ့ ခွင့်ပြုရန်ပုံငွေအတွင်း ထည့်သွင်းလျာထား အကောင်အထည်ဖော် ဆောင်ရွက်လျက်ရှိပါတယ်။ ဒီလိုအကောင်အထည်ဖော် ဆောင်ရွက်ရာမှာ လည်းပဲ မိမိတို့ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနအနေနဲ့ ကျွမ်းကျင်မှုနည်းပညာ နှင့် စက်ယန္တရားပါဝင်ကူညီဖြည့်စည်းမှုများနဲ့ ပူးပေါင်းအကူအညီပေး ဆောင်ရွက်လျက်ရှိကြောင်း တင်ပြအပ်ပါတယ်။ နိုင်ငံတော်အနေနဲ့ အကောင်အထည်ဖော် ဆောင်ရွက်နေတဲ့ နယ်စပ်ဒေသ သီးနှံအစားထိုး စိုက်ပျိုးရေးလုပ်ငန်းအဖွဲ့မှ ဆောင်ရွက်နေတဲ့ မူးယစ်ဆေးဝါးပပျောက်ရေး (၅)နှစ် စီမံကိန်း အကောင် အထည်ဖော်ဆောင်ရွက်တဲ့နှစ်အတွင်းမှာလည်းပဲ ကျွန်တော်တို့ ရှမ်းပြည်နယ်၊ ချင်းပြည်နယ်၊ ကယား ပြည်နယ်တို့မှာ ကုန်းမြင့်ဒေသလယ်ယာမြေဖော်ထုတ်ရေးလုပ်ငန်းတွေကို ၂၀၁၄-၂၀၁၅ ခုနှစ်မှာ စတင်ပြီးတော့ ဆောင်ရွက်ခဲ့ပါတယ်။ ဌာနအစီအစဉ်နဲ့ ဧက ၇၅၀၊ တောင်သူအစီအစဉ်နဲ့ ဧက ၃၀၀ စုစုပေါင်းဧက ၁၀၅၀ ကို ၂၀၁၄-၂၀၁၅ ခုနှစ်မှာ အကောင်အထည်ဖော် ဆောင်ရွက်ခဲ့ပါတယ်။ အလားတူပဲ ၂၀၁၅-၂၀၁၆ ခုနှစ်မှာ မိမိတို့စုစုပေါင်း ၈၈၅ ဧကနဲ့ တောင်သူအစီအစဉ်နဲ့ ၇၆၅ ဧက နှစ်ရပ်ပေါင်းဧက ၁၆၅၀ ကို နှစ်အလိုက် အကောင်အထည်ဖော် ဆောင်ရွက်ပေးလျက်ရှိပါတယ်။ ဒါ့အပြင် စိုက်ပျိုးရေးဦးစီးဌာနအနေနဲ့ တောင်စောင်းဒသစိုက်ပျိုး နည်းစနစ်ကို ကယား ပြည်နယ်၊ ချင်းပြည်နယ်တွင်၊ ရှမ်းပြည်နယ်တို့မှာ အကောင်အထည်ဖော်ဆောင်ရွက်လျက်ရှိပါတယ်။ ဘိန်းသီးနှံစိုက်ပျိုးမှုလျော့ကျစေဖို့အတွက် တောင်ကုန်း၊ တောင်စောင်းဒေသတွေမှာ မြေဆီလွှာတိုက် စားမှုကာကွယ်စေပြီး ရွှေ့ပြောင်းတောင်ယာစနစ်မှ တည်ငြိမ်တဲ့ စိုက်ပျိုးရေးစနစ်ပြောင်းလဲလာစေဖို့ တောင်သူများအသိပညာပေး ဆွေးနွေးမှုများကိုလည်း ပို့ချဆောင်ရွက်လျက်ရှိပါကြောင်း တင်ပြအပ် ပါတယ်။ နိုင်ငံတော်အစိုးရသစ်ကာလအတွင်း ပြည်နယ်သုံးခုမှာ ၂၀၁၆-၂၀၁၇ ခုနှစ်အတွင်း ကုန်းမြင့် လယ်ယာမြေဧက ၁၆၅၀ ကို ဖော်ထုတ်ဆောင်ရွက်ပေးပြီးဖြစ်ပါတယ်။ ယခု ၂၀၁၇-၂၀၁၈ ဘဏ္ဍာရေး နှစ်မှာလည်းပဲ ပြည်နယ်သုံးခုမှာ ကုန်းမြင့်လယ်ယာမြေဧက ၁၃၄၈ ဧက ဖော်ထုတ်ဆောင်ရွက်ပေး လျက်ရှိပါတယ်။ ကယားပြည်နယ်အတွင်းမှာ ၂၀၁၄-၂၀၁၅ ဘဏ္ဍာရေးနှစ်အတွင်းမှာဧက ၃၀၀။ ၂၀၁၅-၂၀၁၆ ဘဏ္ဍာရေးနှစ်မှာ ဧက ၁၀၀။ ၂၀၁၆-၂၀၁၇ ဘဏ္ဍာရေးနှစ်မှာ ဧက ၂၀၀ ကို ဖော်ထုတ်ဆောင်ရွက် ပေးခဲ့ပြီးဖြစ်ပါတယ်။ ယခု ၂၀၁၇-၂၀၁၈ ဘဏ္ဍာရေးနှစ်မှာတော့ ပြည်နယ်အစိုးရရဲ့ ကြီးကြပ်မှုနဲ့ ကုန်းမြင့်လယ်ယာမြေဧက ၂၅၀ ကို ဖော်ထုတ်ဆောင်ရွက်လျက်ရှိကြောင်း တင်ပြအပ်ပါတယ်။ ယခုအခါမှာ လယ်ယာစိုက်ပျိုးရေးကဏ္ဍရဲ့ ရေရှည်တည်တံ့တဲ့ စိုက်ပျိုးရေးစနစ်(Sustdinable Agriculture) ဖြစ်တည်ဖို့အတွက် စိုက်ပျိုးထုတ်လုပ်မှုတိုးတက်ခြင်းနှင့်အတူ သဘာဝပတ်ဝန်းကျင် ထိန်းသိမ်းခြင်း နည်းစနစ်တို့ကို ယှဉ်တွဲဖော်ဆောင်ပြီး စီးပွားရေးတွက်ချေကိုက်လို့ တောင်သူအလွယ် တကူ လိုက်ပါဆောင်ရွက်နိုင်တဲ့နည်းစနစ်တွေ ဥပမာတင်ပြရရင် မြေဆီလွှာထိန်းသိမ်းရေးနည်း စနစ်ဖြင့် စိုက်ပျိုးခြင်း၊ သီးနှံသစ်တောရောနှောစိုက်ပျိုးခြင်းစသည်တို့ကို ပညာပေးဆောင်ရွက် လျက်ရှိပြီး တောင်သူများလိုက်ပါဆောင်ရွက်မှု တိုးတက်လာစေရေးအတွက်လည်းပဲ အစီအမံများ ချမှတ်ပြီးစည်းရုံးပညာပေးဆောင်ရွက်လျက်ရှိပါကြောင်း လွှတ်တော်ကိုယ်စားလှယ်ကြီးရဲ့ မေးခွန်းကို ပြန်လည်ရှင်းလင်းဖြေကြားအပ်ပါတယ်။ အားလုံးကို ကျေးဇူးတင်ပါတယ်။ </speech>
<speech><mp id='249'>ဒေါက်တာဒေါ်ခင်စည်သူ(လွိုင်ကော်မဲဆန္ဒနယ်)</mp> တစ်ဆက်တစ်စပ်တည်းမေးခွန်း ကို ဆက်ပြီးမေးချင်ပါတယ်။ ဥက္ကဋ္ဌကြီးရှင်။ အခုနက ဝန်ကြီးဖြေသွားသလိုပဲ လုပ်ဆောင်နေတယ်ဆို တာကိုတော့ ကျွန်မတို့ကြားဖူးပါတယ်။ တချို့မသိရသေးတဲ့ဟာတွေကိုလည်း သိရပါတယ်။ သို့သော် လည်း ဖြေသွားတဲ့အခါမှာ မူးယစ်ဆေးဝါးနှင့်ပတ်သက်ပြီး 2 in 1 လိုလိုဖြစ်နေတဲ့အတွက် သီးခြား ရွှေ့ပြောင်းတောင်ယာအတွက် လုပ်ဆောင်ပေးတဲ့စီမံကိန်းကို သက်သက်မကြားရပါဘူးရှင်။ ကျွန်မတို့ ကယားပြည်နယ်မှာလည်း အဲဒီလိုသက်သက် အဲဒီလိုစီမံကိန်းတွေ လာလုပ်တယ်ဆိုတာ မသိတာများပါ တယ်။ ဒါကြောင့်မို့လို့ ၂၀၁၃-၂၀၁၄၊ ၂၀၁၅-၂၀၁၆၊ ၂၀၁၆-၂၀၁၇၊ ၂၀၁၇-၂၀၁၈ မှာလုပ်တဲ့ မြေကုန်းမြင့်ထုတ်ဖော်တာတို့၊ အစားထိုးသီးနှံပေးတာကလည်း ဘိန်းစိုက်တောင်သူတွေအတွက်ကို Focus လုပ်ထားသလိုဖြစ်နေပါတယ်။ ဒီဟာအတွက် သက်သက် အစီအစဉ်တစ်ရပ်အနေနဲ့ လုပ်ထား တာမတွေ့လို့ အဲဒါကို သက်သက်လုပ်ပေးဖို့အစီအစဉ်လေးကိုတော့ ကျွန်မတို့ သိချင်ပါတယ်။ နောက်ပြီးတော့မှ ပညာပေးတဲ့အစီအစဉ်လည်း မပါပါဘူး။ ကျွန်မတို့မှာ တောင်ပေါ်ဒေသ ရွှေ့ပြောင်း တောင်ယာစိုက်ပျိုးတဲ့သူတွေဟာ ဗဟုသုတနည်းတာလို့ပဲ ပြောရမလားတော့ မသိပါဘူး။ ဒီဒုက္ခ တွင်းထဲမှာ ကျင်လည်နေရတာကိုပဲ ပျော်မွေ့သလိုလည်း ဒီဒုက္ခ၊ သုက္ခတွေကြားထဲမှာ၊ ပဋိပက္ခတွေ ကြားထဲမှာ၊ လယ်ယာမြေပြဿနာတွေကြားမှာ ပျော်မွေ့နေရသလိုတောင် အထုံနေတာကို သိရပါ တယ်။ အဲဒါကြောင့်မို့လို့ ကျွန်မတို့ ဒီဟာကို ကျော်လွှားနိုင်ဖို့ ဒီရွှေ့ပြောင်းတောင်ယာအတွက် စီမံကိန်း ကို ကျစ်ကျစ်လျစ်လျစ်နဲ့ ဥပဒေတွေ ထုတ်ထားပြီးပြီလား။ စနစ်တွေဆွဲပြီးလားဆိုတာကို တိတိကျကျ လေးသိပါရစေလို့ မေးချင်ပါတယ်ရှင်။</speech>
<speech type='speaker'>
ဝန်ကြီးဌာနအနေနဲ့ တစ်ဆက်တစ်စပ်တည်းထဲက အခုနက စီမံကိန်းတွေ လုပ်နေပြီလား၊ ရှိပြီလား။ အဲဒီတစ်ဆက်တစ်စပ်တည်းမေးခွန်းကိုပဲ ဖြေပေးပါ။
</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency>လွှတ်တော်ကိုယ်စားလှယ်ကြီး ဆက်စပ်တဲ့မေးခွန်းနဲ့ပတ်သက်ပြီး ကျွန်တော်ရှင်းလင်းဖြေကြားပါမယ်။ သီးနှံအစားထိုးစိုက်ပျိုးရေးလုပ်ငန်းဆိုတာကတော့ လွှတ်တော်ကိုယ်စားလှယ်ကြီးသိတဲ့အတိုင်း ကျွန်တော်တို့တွေ မူးယစ်ဆေးဝါး၊ ဘိန်းအစားထိုးစိုက်ပျိုးရေးလုပ်ငန်းအတွက် ငါးနှစ်စီမံကိန်းချမှတ် တဲ့လုပ်ငန်းဖြစ်ပါတယ်။ အဲဒီနေရာမှာ အစားထိုးသီးနှံတွေကို စိုက်ပျိုးတဲ့အခါမှာ တစ်ဘက်ကလည်းပဲ တောင်ယာစိုက်ပျိုးမှုစနစ်ပပျောက်ပြီးတော့ ကုန်းမြင့်ဒေသလယ်ယာမြေဖော်ထုတ်ရေးလုပ်ငန်းကို တွင်ကျယ်လာအောင် အကောင်အထည်ဖော်ဆောင်ရွက်တဲ့ ကိစ္စဖြစ်ပါတယ်။ ဒါကြောင့်မို့လို့ စုစုပေါင်း ဧက ၁၆၅၀ နှစ်အလိုက်ဆောင်ရွက်ခဲ့တဲ့ အနေအထားကို တင်ပြခြင်းပဲဖြစ်ပါတယ်။ မိမိတို့မှာ လယ်ယာကဏ္ဍဖွံ့ဖြိုးတိုးတက်ရေးအတွက် အရှေ့မှာတင်ပြခဲ့သလိုပဲ လုပ်ငန်းတွေအကောင်အထည် ဖော်ဆောင်ရွက်တဲ့အခါမှာလည်းပဲ တောင်ပေါ်ကုန်းမြင့်ဒေသတွေမှာ အလှည့်ကျရွှေ့ပြောင်း တောင်ယာလုပ်ငန်းတွေကို စနစ်တကျမှတ်တမ်းတင်ဆောင်ရွက်ပြီးတော့ ရိုးရာအစဉ်အလာနဲ့ တိုင်းရင်းသားလူမျိုးအများစု မြေယာအခွင့်အရေးအလေးထားတဲ့နည်းတူ တောင်ယာစနစ်စိုက်ပျိုးရေး အတွက် ကုန်းမြင့်လယ်ယာမြေဖော်ထုတ်ခြင်းကို နည်းပညာပေးအကူအညီဆောင်ရွက်သွားမယ်ဆိုတဲ့ မူဝါဒနဲ့လုပ်ငန်းစဉ်က အတိအကျပြဋ္ဌာန်းထားပြီးဖြစ်ပါတယ်။ ဒါကြောင့်မို့လို့ လွှတ်တော် ကိုယ်စားလှယ်ကြီး ဖြစ်သလို မိမိတို့မှာ ရွှေ့ပြောင်းတောင်ယာစနစ်ပပျောက်ရေးအတွက် အဓိက ဆောင်ရွက်တဲ့လုပ်ငန်းနည်းတွေကတော့ စနစ်တကျကုန်းမြင့်လယ်ယာမြေဖော်ထုတ်ခြင်းလုပ်ငန်းကို နိုင်ငံတော်ရဲ့ အင်အားနဲ့ ဆောင်ရွက်သလို တောင်သူတွေကို ပညာပေးစည်းရုံးဆောင်ရွက်တဲ့ ရှိတဲ့အခြေအနေဖြစ်ပါကြောင်း ပြန်လည်ရှင်းလင်းဖြေကြားအပ်ပါတယ်။ ကျေးဇူးတင်ပါတယ်။</speech>
</Q-A>
<Q-A>
<title>
ခရမ်းမြို့နယ်အတွင်းရှိ တစ်နိုင်တစ်ပိုင် ကြက်၊ ငါးမွေးမြူရေးလုပ်ငန်းများ ဖွံ့ဖြိုးတိုးတက်စေရန် မည်သို့ ကူညီပံ့ပိုးပေးမည်ကို သိလိုခြင်းနှင့် စပ်လျဉ်းသည့်မေးခွန်း
</title>
<speech type='speaker'>
ခရမ်းမဲဆန္ဒနယ်မှ ဒေါက်တာအေးမင်း မေးမြန်းဖို့ ဖြစ်ပါတယ်။
</speech>
<speech><mp id='447'>ဒေါက်တာအေးမင်း(ခရမ်းမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီး နှင့် လွှတ်တော်ကိုယ်စားလှယ်များ၊ ပြည်ထောင်စုဝန်ကြီးများနဲ့ ကြွရောက်လာကြတဲ့ ဧည့်သည် တော်ကြီးများ စိတ်၏ချမ်းသာခြင်း၊ ကိုယ်၏ကျန်းမာခြင်းများနှင့် ပြည့်စုံကြပါစေ။ ကျွန်တော်ကတော့ ရန်ကုန်တိုင်းဒေသကြီး၊ ခရမ်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါက်တာအေးမင်း ဖြစ်ပါတယ်။ ကျွန်တော်မေးခွန်းမေးမြန်းရန်အတွက် Power Point အသုံးပြုခွင့်ပေးစေလိုပါတယ် ခင်ဗျား။ ကျွန်တော်မေးမြန်းလိုတဲ့မေးခွန်းကတော့ ခရမ်းမြို့နယ်အတွင်းမှာရှိတဲ့ တစ်နိုင်တစ်ပိုင် ကြက်/ငါးမွေးမြူရေးလုပ်ငန်းတွေ ဖွံ့ဖြိုးတိုးတက်စေရန် မည်သို့ကူညီပံ့ပိုးပေးမည်ကို သိရှိလိုတဲ့ အတွက် မေးခွန်းမေးမြန်းရခြင်းဖြစ်ပါတယ်ခင်ဗျား။ ဥက္ကဌကြီးခင်ဗျား။ ကျွန်တော့်ရဲ့ မဲဆန္ဒနယ်ဖြစ်တဲ့ ရန်ကုန်တိုင်းဒေသကြီး၊ ခရမ်းမြို့နယ်မှာ လူဦးရေ တစ်သိန်းခြောက်သောင်းကျော် နေထိုင်ကြပြီးတော့ စိုက်ပျိုးမြေဧကပေါင်း ၁၂၀၀၀၀ ကျော် ပတ်ဝန်းကျင်ရှိပါတယ်။ ဒီနေရာမှာ မွေးမြူရေးကန်ဧရိယာပေါင်းဟာ ၆၅၀၀ ပတ်ဝန်းကျင်ရှိပြီးတော့ အခြားနည်းလုပ်ငန်း လုပ်ကိုင်ခွင့်ဧရိယာပေါင်း ၁၈၀၀ ပတ်ဝန်းကျင်ရှိပါတယ်။ လုပ်ငန်းလုပ်ကိုင်ခွင့် မကျသေးတာ ၄၅၀၀ ပတ်ဝန်းကျင်ရှိပါတယ်။ မွေးမြူရေးလုပ်ငန်းလုပ်ကိုင်တဲ့အခါမှာ ငါးကန်နှင့် ကြက်ခြံတွဲပြီးတော့ လုပ်ကိုင်ကြပါတယ်။ ဒီနေရာမှာ ငါးမွေးမြူခွင့်လုပ်ငန်းလုပ်ကိုင်ဖို့အတွက် တစ်ဧက ကို တစ်နှစ်ကို သုံးထောင်ကျပ် နိုင်ငံတော်ကို အခွန်ပေးဆောင်ရပါတယ်။ အများစုဟာ တစ်နိုင်တစ်ပိုင် မွေးမြူရေးလုပ်ငန်းသမားများဖြစ်ပြီးတော့ ငွေအရင်းအနှီးမြောက်မြားစွာနဲ့ လုပ်ကိုင်ကြတဲ့သူတွေ လည်းရှိပါတယ်။ ဒါကတော့ ကျွန်တော်တို့ တစ်နိုင်တစ်ပိုင်ရွာနေပြည်ထိုင်လုပ်ငန်းလုပ်ကိုင်တဲ့ ခြံရဲ့ အတွင်းပိုင်းတွေဖြစ်ပါတယ်။ ဒါကတော့ ခြံကို အဝေးကနေမြင်ရတဲ့ကိစ္စ မြင်ရတဲ့ပုံဖြစ်ပါတယ်။ အောက်ကပုံကတော့ ကျွန်တော်တို့ ကြက်တွေကို အနွေးပေးနေတဲ့ပုံဖြစ်ပါတယ်ခင်ဗျာ။ ဒါကတော့ ခြံကို အဝေးကမြင်ရတဲ့ပုံဖြစ်ပါတယ်။ ရေထဲမှာငါးမွေးပါတယ်။ ခြံထဲမှာကြက်မွေးပါတယ်ခင်ဗျား။ လက်ရှိတစ်နိုင်တစ်ပိုင်လုပ်ငန်းငယ်လေးများနဲ့ ရင်ဆိုင်နေရတဲ့အခက်အခဲများကတော့ နံပတ်တစ် ငွေအရင်းအနှီးပဲဖြစ်ပါတယ်။ ကြက်အကောင်တစ်ထောင်ကို သိန်း ၄၀ ကနေ ၅၀ ရင်းရပါတယ်။ ကိုယ်ပိုင်ငွေမရှိဘူး။ အဲဒီတော့ ပြင်ပငွေရှင်ဆီကနေချေးငှားရပါတယ်။ ငါးကျပ်တိုး၊ တစ်ဆယ်တိုးပေး ရပါတယ်။ အဲဒီတော့ ဖြစ်စေချင်တာက ပုံစံ(၇)ရ လယ်သမားတွေလို နှစ်ချင်းဆပ် သို့မဟုတ် နှစ်လတ် ချေးငွေ ချေးပေးမယ်ဆိုလို့ရှိရင် ပိုပြီးတော့ အဆင်ပြေပါလိမ့်မယ်။ နောက်တခုက ဥပဒေအရ ဖြေလျော့မှုတွေလုပ်ပေးနိုင်မလား။ ဒါလည်း အကြံပေးချင်ပါတယ်။ ဧကက ၄၅၀၀ ကျော်လောက်က တရားမဝင်လုပ်ကိုင်နေရတယ်။ အရင်တုန်းက ရေနက်ကွင်းတွေ စိုက်မရ၊ ပျိုးမရ လယ်တွေကို အရှုံးခံ ပြီးတော့ ကြိုးစားလုပ်ကိုင်ခဲ့ရတယ်။ နှစ်ကာလကြာမှ အကျိုးအမြတ်တွေမျှော်လင့်နိုင်တယ်။ အချိန်မရွေး အရေးယူခံရနိုင်တယ်။ ဒေသခံတွေအတွက်၊ နိုင်ငံတော်အတွက် အကျိုးပြု လုပ်ငန်းဖြစ်တဲ့ အတွက် စိတ်ချလက်ချတရားဝင်လုပ်ကိုင်ခွင့်ရရှိစေရန် စီစဉ်ပေးဖို့သင့်တယ်။ သင့်လျော်တဲ့ဖြေလျော့မှု တွေ၊ စည်းကမ်းသက်မှတ်ချက်တွေ၊ အခွန်အခနှုန်းတွေသတ်မှတ်ပြီးတော့ လုပ်ကိုင်ခွင့်ပေးမယ် ဆိုလို့ရှိရင် ပိုပြီးတော့ အဆင်ပြေနိုင်ပါတယ်။ နောက်တစ်ခုလိုအပ်တာကတော့ ခေတ်မီနည်းပညာတွေပါ။ တကယ်တမ်းကျတော့ တကယ်တတ် လို့မဟုတ်ဘူး။ အစဉ်အဆက်မွေးမြူရေးသမားတွေ၊ နားလည်တတ်ကျွမ်းတဲ့သူတွေဆီကနေပြီးတော့ တစ်ဆင့်စကား၊ တစ်ဆင့်နား လေ့လာမှတ်သားပြီးတော့ လုပ်ကိုင်နေရတာဖြစ်တယ်။ အဲဒီတော့ မွေးမြူရေးနည်းပညာတွေလိုတယ်။ တိရစ္ဆာန်နဲ့ တိရစ္ဆာန်ရောဂါနှင့်ပတ်သက်တာတွေ၊ ဆေးဝါးနဲ့ ပတ်သက်တာတွေ၊ အစာစပ်ပုံစပ်နည်းတွေ၊ နောက်တစ်ခါ သား၊ ငါးသိုလှောင်တဲ့နည်းပညာတွေ လိုပါတယ်ခင်ဗျား။ ဒီခေတ်မီနည်းပညာတွေကို သက်ဆိုင်ရာကနေပြီးတော့ တာဝန်ယူပြီး ပို့ချပေးမယ် ဆိုလို့ရှိရင် လုပ်ငန်းငယ်တွေအတွက် အင်မတန်အဆင်ပြေပါလိမ့်မယ်။ နောက်တစ်ခုက သား၊ ငါး သိုလှောင်နိုင်တဲ့နည်းပညာတွေပါ။ အထူးသဖြင့် ကြက်ဆိုလို့ရှိရင် အသားထုတ်ရောင်းတဲ့အချိန်မှာ တစ်ပိဿာကို ၂၀၀၀ ကနေ ၄၀၀၀ အထိကွာတယ်။ ဒါပေမဲ့ ဈေးနှုန်းကွာပေမဲ့ ဆက်ထားလို့မရဘူး။ စားစရိတ်မတတ်နိုင်ဘူး။ အဲဒီတော့ သိုလှောင်ရုံလိုတယ်။ နည်းပညာတွေလိုတယ်။ သိုလှောင်ထား ပြီးတော့ ရောင်းမယ်ဆိုလို့ရှိရင် အကျိုးအမြတ်ရှိတဲ့အချိန်မှာရောင်းမယ်ဆိုလို့ရှိရင် ပိုပြီးတော့ အဆင်ပြေပါလိမ့် မယ်။ နောက်တစ်ခုက အစာနှင့် ဆေးဝါးပါခင်ဗျား။ နယ်ကိုယ်စားလှယ်က ၁၀ ရာခိုင်နှုန်းအမြတ်တင် ပြီးတော့ ရောင်းတယ်။ အဲဒီတော့ မွေးမြူရေးကန်ရှိတဲ့နယ်တွေမှာ ရုံးခွဲတွေဖွင့်ပြီးတော့ အစာနှင့် ဆေးကို ကုမ္ပဏီကတိုက်ရိုက်ရောင်းချပေးမယ်ဆိုလို့ရှိရင် ပိုပြီးတော့ အဆင်ပြေပါလိမ့်မယ်။ ဒါကိုလည်း ညှိနှိုင်းပြီးတော့ ဆောင်ရွက်ပေးသင့်ပါတယ်။ အဲဒီတော့ ကျွန်တော်တို့မြို့နယ်ကနေပြီးတော့ တစ်နေ့၊ တစ်နေ့ကို ငါးက ပိဿာချိန် ၂၀၀၀၀၊ ၃၀၀၀၀ လောက်နဲ့ ကြက်ဆိုလို့ရှိရင် တစ်လကို အချိန် ၅၀၀၀၀ ကနေ ၁၀၀၀၀၀ အထိ တင်ပို့ရောင်းချနေတာဖြစ်ပါတယ်။ အဲဒီတော့ တကယ်လို့ တစ်နိုင်တစ်ပိုင်မွေးမြူရေးကန်လုပ်ငန်းငယ်လေးတွေကို ဒီအခက်အခဲတွေကို ကူညီပံ့ပိုးမှုပေးမယ်ဆို လို့ရှိရင် နိုင်ငံတော်အတွက် အခွန်အခအပြည့်အဝရမယ်။ နောက်တစ်ခါ နိုင်ငံတော်အတွက် သား၊ ငါး လိုအပ်ချက်တွေကို ပိုမိုပြီးတော့ ဖြည့်ဆည်းလာနိုင်မယ်။ နောက်တစ်ခုက ဒေသခံတွေအတွက် အလုပ် အကိုင်အခွင့်အလမ်းတွေ ပိုမိုရရှိလာမှာဖြစ်တဲ့အတွက် ဒီမေးခွန်းကို မေးမြန်းရခြင်းဖြစ်ပါတယ်ခင်ဗျား။ အားလုံးကို ကျေးဇူးတင်ပါတယ်။</speech>
<speech type='speaker'>
စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက ဖြေကြားရန် ဖြစ်ပါတယ်။
</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များခင်ဗျား။ ရန်ကုန်တိုင်းဒေသကြီး၊ ခရမ်းမဲဆန္ဒနယ် ပြည်သူ့လွှတ်တော်ကိုယ်စားလှယ် ဒေါက်တာအေးမင်းရဲ့ ခရမ်းမြို့နယ်အတွင်းမှာရှိတဲ့ တစ်နိုင်တစ်ပိုင် ကြက်/ငါးမွေးမြူရေးကန်လုပ်ငန်းတွေ ဖွံ့ဖြိုးတိုးတက်စေဖို့ မည်သို့ကူညီပံ့ပိုးပေးမှာကို သိရှိလိုခြင်းနှင့် စပ်လျဉ်းတဲ့မေးခွန်းကို စီမံကိန်းနှင့် ဘဏ္ဍာရေးဝန်ကြီးဌာန၊ ရန်ကုန်တိုင်းဒေသကြီးအစိုးရအဖွဲ့ တို့ရဲ့ ဖြေကြားချက်နှင့်အတူ ပေါင်းစပ်ဖြေကြားပေးသွားပါမယ်။ ခရမ်းမြို့နယ်အတွင်း တစ်နိုင်တစ်ပိုင် ကြက်/ငါးမွေးမြူရေးငွေအရင်းအနှီးရရှိနေရေးနှင့်ပတ်သက်ပြီး တင်ပြရလို့ရှိရင် မြန်မာ့လယ်ယာဖွံ့ဖြိုးရေးဘဏ်အနေနဲ့ကတော့ တောင်သူတွေကို နှစ်စဉ်စိုက်ပျိုး စရိတ်ချေးငွေထုတ်ချေးဖို့ လိုအပ်တဲ့ငွေကို မြန်မာ့စီးပွားရေးဘဏ်ကချေးယူရပါတယ်။ မြန်မာ့စီးပွား ရေးဘဏ်မှ ချေးငွေတွေဟာ နှစ်ချင်းပြန်လည်ပေးဆပ်ရတဲ့အတွက် စိုက်ပျိုးစရိတ်ချေးငွေအတွက်သာ ထုတ်ချေးပေးနိုင်ခြင်းဖြစ်ပါတယ်။ နှစ်တို/နှစ်ရှည်ချေးငွေများ၊ လယ်ယာသုံးစက်ကိရိယာများအတွက် ချေးငွေများအပါအဝင် အခြားချေးငွေများကို ထုတ်ချေးပေးနိုင်ခြင်းမရှိသေးပါကြောင်း ဖြေကြားအပ် ပါတယ်။ သို့သော်လည်းပဲ မြစိမ်းရောင်(အသားကဏ္ဍ)ကနေပြီး ၂၀၁၇-၂၀၁၈ ဘဏ္ဍာရေးနှစ်မှာ ရန်ကုန်တိုင်းဒေသကြီးအတွင်းမှာရှိတဲ့ မြို့နယ်နှစ်မြို့နယ်မှာ တစ်မြို့နယ်ကို ကျေးရွာတစ်ရွာစီကို ကျပ်သန်း ၃၀ (သိန်း ၃၀၀) ထုတ်ချေးဖို့လျာထားခဲ့ပါတယ်။ ယင်းအနက်မှ ခရမ်းမြို့နယ်က ကျေးရွာ တစ်ရွာပါဝင်ကြောင် ဖြေကြားအပ်ပါတယ်။ ဒါ့အပြင် လုပ်ငန်းတွေ တိုးချဲ့ဆောင်ရွက်ရန်အတွက်ကိုလည်းပဲ ချေးငွေပေးတဲ့ဘဏ်တွေက ချေးယူရရှိနိုင်ဖို့အတွက် ညှိနှိုင်းဆောင်ရွက်ပေးခြင်း၊ ပိုင်ဆိုင်မှုအထောက်အထားပြုပြီး လုပ်ငန်းအာမခံ အတွက် ထောက်ခံဆောင်ရွက်ပေးခြင်းတို့ကို မိမိတို့ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီး ဌာနမှ စိစစ်ဆောင်ရွက်ပေးလျက်ရှိပါတယ်။ ဂျပန်အပြည်ပြည်ဆိုင်ရာ ပူးပေါင်းဆောင်ရွက်ရေး အေဂျင်စီ(JICA) ထံကနေပြီးတော့ အတိုးနှုန်းသက်သာတဲ့ချေးငွေဖြစ်တဲ့ စိုက်ပျိုးရေးနှင့် ကျေးလက် Googl:09: 3820say:cg (Agriculture and Rural Development Two Step Loan) og ယခု ၂၀၁၇-၂၀၁၈ ဘဏ္ဍာရေးနှစ်မှာ စတင်အကောင်အထည်ဖော်ဆောင်ရွက်လျက်ရှိပါတယ်။ အဆိုပါချေးငွေအနေနဲ့ လယ်ယာသုံးစက်ကိရိယာတွေ၊ လယ်ယာကိုအခြေခံတဲ့ စီးပွားရေးလုပ်ငန်းများ ကို ဆောင်ရွက်ဖို့ ရည်ရွယ်ထားတာဖြစ်ပါတယ်။ ဒါကြောင့်မို့လို့ မွေးမြူရေး၊ ရေလုပ်ငန်းကဏ္ဍကို ထုတ်ချေးပေးနိုင်ရေးအတွက်ကို JICA နဲ့ ထပ်မံညှိနှိုင်းလျက်ရှိကြောင်း စီမံကိန်းနှင့်ဘဏ္ဍာရေးဝန်ကြီး ဌာနမှလည်းပဲ စိစစ်ဆောင်ရွက်လျက်ရှိပါကြောင်း ဖြေကြားအပ်ပါတယ်။ တစ်ပိုင်တစ်နိုင် ကြက်/ငါး မွေးမြူရေးလုပ်ငန်းတွေကို လယ်ယာမြေအပေါ်မှာ လုပ်ကိုင်မှုရှိမယ်ဆိုရင် ၂၀၁၂ ခုနှစ်၊ လယ်ယာမြေ ဥပဒေ၊ နည်းဥပဒေ၊ လုပ်ထုံးလုပ်နည်းများနှင့်အညီ ဆောင်ရွက်နိုင်မှာဖြစ်ပါတယ်။ အလားတူ မြေလွတ်၊ မြေလပ်နှင့် မြေရိုင်းတွေအပေါ်မှာလည်းပဲ လုပ်ကိုင်ဆောင်ရွက်လိုရင်တော့ ပြဋ္ဌာန်းထားတဲ့ မြေလွတ်၊ မြေလပ်နှင့် မြေရိုင်းများစီမံခန့်ခွဲရေးဥပဒေ၊ နည်းဥပဒေ၊ လုပ်ထုံးလုပ်နည်းများနှင့်အညီ ဆောင်ရွက်နိုင်မှာဖြစ်ပါတယ်။ ကျန်အခြားမြေပေါ်မှာဆောင်ရွက်မယ်ဆိုရင်တော့ ယင်းနဲ့စပ်လျဉ်းပြီး စီမံခန့်ခွဲပိုင်ခွင့်ရှိတဲ့ ဝန်ကြီးဌာနအဖွဲ့အစည်းများရဲ့ ဥပဒေ၊ နည်းဥပဒေ၊ လုပ်ထုံး လုပ်နည်းများနှင့် အညီ လျှောက်ထားရယူဆောင်ရွက်နိုင်မှာဖြစ်ကြောင်း ဖြေကြားအပ်ပါတယ်။ သို့ပါသော်လည်း လယ်ယာမြေပေါ်မှာ လက်ရှိဆောင်ရွက်လျက်ရှိတဲ့ တစ်နိုင်တစ်ပိုင်(ကြက်/ငါး)မွေးမြူရေးကန် လုပ်ငန်းတွေဟာ လယ်ယာမြေကို အခြားနည်းသုံးအဖြစ် နည်းဥပဒေနှင့်အညီ တရားဝင်လုပ်ကိုင်ခွင့် မရသေးဘူးဆိုရင်တော့ တရားဝင်ဖြစ်စေရေးလျှောက်ထားဆောင်ရွက်ဖို့အတွက် လိုအပ်မှာဖြစ်ပါ တယ်။ အဲဒီလိုလျှောက်ထားဆောင်ရွက်ရာမှာလည်းပဲ ခွင့်ပြုချက်မရှိဘဲ ဆောင်ရွက်ထားတာဖြစ်တဲ့ အတွက် အရေးယူပိုင်းရှိမှာဖြစ်ပြီးတော့ တည်ဆဲလယ်ယာမြေဥပဒေနှင့်အညီ ဆောင်ရွက်သွားနိုင်ဖို့ လည်း ဖြေလျော့သွားနိုင်ဖို့ စီမံဆောင်ရွက်ထားရှိပြီးဖြစ်ကြောင်း ဖြေကြားအပ်ပါတယ်။ မိမိတို့ခရမ်းမြို့နယ်အတွင်းမှာ ငါးမွေးကန်ဟာ စုစုပေါင်းဧက ၆၅၄၂ ဧကရှိပါတယ်။ ငါးမွေးမြူသူလုပ်ငန်းရှင် ၇၃၃ ဦး ရှိပါတယ်။ ခရမ်းမြို့နယ်အတွင်းမှာရှိတဲ့ ကျေးရွာ ၁၂ ရွာမှာ ကြက်/ငါးမွေးမြူရေးလုပ်ငန်းများ ဆောင်ရွက်လျက်ရှိတဲ့အခါမှာ ငါးကန်ဧရိယာ ၁၆၀၀ ဧကပေါ်မှာ ငါးတန်နှင့်ရေချိုငါးမုတ်တို့ကို တစ်ဧက ကောင်ရေ ၃၀၀၀ နှုန်းနဲ့ နှစ်ချို့ငါးများ ထည့်သွင်းမွေးမြူပြီး အဆိုပါငါးကန်တွေပေါ်မှာ ကြက်ခံ ၃၂၈ ခြံနဲ့ ကြက်ကောင်ရေ ၇ သိန်းခန့် မွေးမြူလျက်ရှိကြောင်းသိရ ပါတယ်။ ငါးလုပ်ငန်းဦးစီးဌာနအနေနဲ့ ရန်ကုန်တိုင်းဒေသကြီးအတွင်းမှာရှိတဲ့ ငါးလုပ်ငန်းစခန်း ၃ ခုဖြစ်ရှိပါတယ်။ အဲဒီမှာ လှော်ကား၊ လေးဒေါင့်ကန်နဲ့ တွံတေးစခန်းတို့ကနေပြီးတော့ ကြီးထွားနှုန်း ကောင်းပြီး မျိုးကောင်းမျိုးသန့်ငါးသားပေါက်တွေကို ဈေးနှုန်းချိုသာစွာရရှိရေးအတွက် စီမံ ဆောင်ရွက်ပေးလျက်ရှိပါတယ်။ ဒါ့အပြင် ဒေသခံငါးမွေးတောင်သူများကိုယ်တိုင် ငါးသားဖောက်နိုင်ဖို့ အတွက် တစ်ပိုင်တစ်နိုင်ငါးသားဖောက်ရုံး ၂ ခုကိုလည်းပဲ ခရမ်းမြို့နယ် သက္ကယ်ကုန်းကျေးရွာနှင့် ပုဇင်းနီးကန်ကျေးရွာတို့မှာ ပြီးခဲ့တဲ့ ၂၀၁၄-၂၀၁၅ ဘဏ္ဍာရေးနှစ်မှာ နိုင်ငံတော်ထောက်ပံ့ငွေနဲ့ တည်ဆောက်ပေးခဲ့ပါတယ်။ ဒါ့အပြင် အဆိုပါ မွေးမြူရေးငါးတွေ ပြည်ပဈေးကွက်လိုအပ်ချက် စံချိန်စံညွှန်းများနှင့်အညီ တင်ပို့နိုင်ရေးအတွက်ကိုလည်းပဲ ငါးလုပ်ငန်းဦးစီးဌာနမှ ISO 17025 အဆင့်ရှိတဲ့ ဓာတ်ခွဲခန်းမှာ ဓာတ်ခွဲစစ်ဆေးပြီး ထောက်ခံချက်များပေးပြီး ဆောင်ရွက်လျက်ရှိပါတယ်။ ခရမ်းမြို့နယ်အတွင်း ကြက်မွေးမြူရေးလုပ်ငန်းတွေဟာ တစ်ပိုင်တစ်နိုင် မွေးမြူရေးလုပ်ငန်း တွေဖြစ်တဲ့အတွက် အအေးခန်းသိုလှောင်မှု Cold Storage အဆင့်တည်ဆောက်မယ်ဆိုရင် ကုန်ကျစရိတ်များ များပြားနိုင်တဲ့အတွက်ကြောင့် တိုင်းဒေသကြီးအတွင်း ပြည်သူများ ဈေးနှုန်းချိုသာ ဝယ်ယူစားသုံးနိုင်ဖို့ ကြက်သားဈေးနှုန်း တည်ငြိမ်ရေးတို့အတွက် တိုင်းဒေသကြီးတို့က ကြီးကြပ်ပြီး ကြက်သားအရောင်းဆိုင်များ ဖွင့်လှစ်ရောင်းချစေရေးကို ဆောင်ရွက်ပေးလျက်ရှိပါတယ်။ ယခုအခါ မှာ ရင်းနှီးမြှုပ်နှံမှုတွေ ဖိတ်ခေါ်ပြီး ခေတ်မီသိုလှောင်ရုံများ တည်ဆောက်နိုင်ရေးအတွက်ကိုလည်းပဲ အစီအစဉ်များ ချမှတ်ဆောင်ရွက်ပေးလျက်ရှိကြောင်း ဖြေကြားအပ်ပါတယ်။ ဒါ့အတူ ခေတ်မီ နည်းပညာ အကူအညီပေးခြင်းနှင့်ပတ်သက်ပြီး ကြက်မွေးမြူရေးဆိုင်ရာသင်တန်းတွေကို ဖွင့်လှစ်ပေး ပါတယ်။ တိရစ္ဆာန်အစားအစာ၊ တိရစ္ဆာန်ဆေးဝါးများအပါအဝင် နည်းပညာဆိုင်ရာ ပညာပေး ဆွေးနွေးပွဲတွေကိုကျင်းပပေးပါတယ်။ ငါးမွေးမြူရေကန်ကထွက်လာတဲ့ ငါးတွေကို ဈေးကွက်ဝင် ရောင်းချနိုင်ဖို့အတွက် မွေးမြူတဲ့နည်းပညာများပေးခြင်း၊ ငါးဆေးထိုးသားဖောက်သင်တန်းများ သင်ကြားပို့ချပေးခြင်း စတဲ့ နည်းပညာဆိုင်ရာပံ့ပိုးမှုများ Tenicdl Assistance များအပြင် မွေးမြူ သူများ၊ အခြားအဖွဲ့အစည်းများနှင့် ပူးပေါင်းဆောင်ရွက်ပေးလျက်ရှိပါကြောင်း ရန်ကုန်တိုင်းဒေသကြီး အစိုးရအဖွဲ့ရဲ့ ဖြေကြားချက်နှင့်အတူ ရှင်းလင်းပေါင်းစပ်ဖြေကြားအပ်ပါတယ်။ အားလုံးကို ကျေးဇူး တင်ပါတယ်။</speech>
</Q-A>
<Q-A>
<title>
မောက်မယ်မြို့နယ်၊ နားထိုင်းကျေးရွာတွင် တည်ရှိသော နမ့်အွန်ရေတံလျောက်ကို သံပေါင်ရက်မ ဆက်လက်တပ်ဆင်ပေးခြင်း၊ ကွန်ကရစ်တိုင်အောက်ခြေ မွမ်းမံခြင်း၊ နမ့်အွန်ရေတံလျှောက်ရေဝင်လမ်း၊ ရေထိန်းတံခါးနှင့် ရေလွှဲတံခါးတပ်ဆင်ပေးရန်၊ ရေဝင်လမ်းကြောင်းထိပ်မှ ရေထွက်ဦးအထိ ကျောက်စီနံရံထိန်း ချမှတ်ဆောင်ရွက်ပေးရန်၊ နမ့်အွန်ရေတံလျှောက် ရေရှည်တည်တံ့ခိုင်မြဲရေးအတွက် ဝန်ကြီးဌာနမှ တာဝန်ယူထိန်းသိမ်းစောင့်ရှောက်ပေးရန် အစီအစဉ်ရှိ/မရှိတို့နှင့်စပ်လျဉ်းသည့်မေးခွန်း
</title>
<speech type='speaker'>
မောက်မယ်မဲဆန္ဒနယ်မှ ဦးစိုင်းငေါင်းဆိုင်ဟိန်း မေးမြန်းဖို့ဖြစ်ပါတယ်။
</speech>
<speech><mp id='410'>ဦးစိုင်းငေါင်းဆောင်ဟိန်း(မောက်မယ်မဲဆန္ဒနယ်)</mp> လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ပြည်ထောင်စုဝန်ကြီးနှင့် ဧည့်သည် တော်များအားလုံး မင်္ဂလာပါခင်ဗျား။ ကျွန်တော်ကတော့ ရှမ်းပြည်နယ်(တောင်ပိုင်း)၊ လင်းခေးခရိုင်၊ မောက်မယ်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးစိုင်းငေါင်းဆိုင်ဟိန်း ဖြစ်ပါတယ်။ ကျွန်တော့်အနေနဲ့ မောက်မယ်မြို့နယ် တောင်သူလယ်သမားများ အဓိကအားကိုး အားထားပြုနေ ရသော စိုက်ပျိုးရေအကျိုးပြု နမ့်အွန်ရေတံလျှောက်နှင့်စပ်လျဉ်းတဲ့ ကြယ်ပွင့်ပြမေးခွန်းကို မေးမြန်း သွားမှာဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ နမ့်အွန်ရေတံလျှောက် သည် မောက်မယ်မြို့နယ်၊ စဉ့်ဆိုင်ကျေးရွာအုပ်စု၊ နားဆိုင်းကျေးရွာတွင်တည်ရှိပြီး နမ့်အွန်ရေထွက်မှ စုစည်းရေများကို စိုက်ဧက ၂၀၀ ဝန်းကျင်သို့ ရေတံလျှောက်မှတစ်ဆင့် ပေးပို့လျက်ရှိပါတယ်။ ၎င်း၏ပိုလျှံရေများသည် နားဆိုင်းဆည်အတွင်းသို့စီးဝင်၍ အထောက်အကူပြုပေးပါတယ်။ ယခင် လွှတ်တော်သက်တမ်းတွင် နမ့်အွန်ရေတံလျှောက်ကို နိုင်ငံတော်ဘဏ္ဍာငွေဖြင့် ပြန်လည်ပြုပြင် မွမ်းမံထားပါတယ်။ နမ့်အွန်ရေတံလျှောက်သည် ရှေးယခင်က မရှိမဖြစ်ဆောင်ရွက်ထားတဲ့ ရေတံလျှောက်ဖြစ်ပါတယ်။ လက်ရှိအနေအထားမှာတော့ သံပေါင်သံရင်းမှ တစ်ဝက်တစ်ပျက် တပ်ဆင်ထားပါတယ်။ ထပ်မံတပ်ဆင်ပေးရန်လည်း လိုအပ်နေပါတယ်။ ရေတံလျှောက်ပင့်ထိန်းထား သည့်တိုင်များကို ကျောက်စီကွန်ကရစ် ဆောင်ရွက်ပေးနိုင်ခဲ့သော်လည်း ယခုလက်ရှိအလယ်တိုင် နှစ်လုံးမှာ လျှို့ဝင်လမ်း၊ လျှို အောက်ရေဝင်လမ်းတည့်တည့်ကျရောက်နေပါသဖြင့် အောက်ခြေဘက် ရေစီးကြောင်း၏ ထိုးဖောက်မှုဒဏ်ကြောင့် ပျက်စီးစပြု နေပါပြီ။ အလယ်တိုင်နှစ်တိုင်ပြို လဲပါက ရေတံလျှောက်ခါးလယ် ကျိုးကျမည်ဖြစ်ပါသည်။ ရေတံလျှောက်အထက်ဘက် ရေဝင်လမ်းကြောင်း နေရာတွင်လည်း ရေလွှဲပေါက်နှင့် ရေတံခါးများ ထိန်းသိမ်းဆောင်ရွက်ပေးစေလိုပါတယ်။ ရေတံလျှောက်ရေဝင်လမ်းကြောင်းများကိုလည်း ကျောက်စီမြောင်းအဖြစ် ဆောင်ရွက်ပေးစေလိုပါ တယ်ခင်ဗျား။ ယခုနှစ်မှာ ကျူပင်၊ ကိုင်းပင်များ ထူထပ်စွာပေါက်ရောက်တဲ့အတွက် ရေဝင် လမ်းကြောင်းပိတ်ဆို့ပြီး ရေစီးကြောင်းပြောင်းလဲမှုများ ဖြစ်ပေါ်လာခဲ့ရပါတယ်။ ဤအခြေအနေကို တောင်သူဦးကြီးများ စုပေါင်းထည့်ဝင်ငွေဖြင့် မြေတူးစက်ကြီးများငှားရမ်းပြီး ဖြေရှင်းခဲ့ရပါတယ်။ ယခု ခေတ်တွင် ငွေကြေးကောက်ခံရန်မလွယ်ကူခြင်း၊ လုပ်အားဆင့်ခေါ်ရန်မလွယ်ကူခြင်းတို့ကြောင့် ရေတံလျှောက်ကို တောင်သူများ ရေရှည်တွင် ထိန်းသိမ်းဆောင်ရွက်သွားရန် မလွယ်ကူပါ။ သို့ဖြစ်ပါ၍ ဝန်ကြီးဌာနမှ တာဝန်ယူထိန်းသိမ်းစောင့်ရှောက်မှုပြု ပေးပါရန်လည်း တင်ပြအပ်ပါတယ်။ အောက်ပါ မေးခွန်းများကိုလည်း ပြည်သူ့လွှတ်တော်ဥက္ကဋ္ဌကြီးမှတစ်ဆင့် တင်ပြမေးမြန်းအပ်ပါတယ်။ မေးခွန်း(၁) နမ့်အွန်ရေတံလျှောက်၏ လိုအပ်သည့်ပြုပြင်မွမ်းမံမှုများဖြစ်သော သံပေါင်သံရက်မဆက်လက် တပ်ဆင်ပေးခြင်း၊ ကွန်ကရစ်တိုင် အောက်ခြေမွမ်းမံခြင်းလုပ်ငန်းများ ဆောင်ရွက်ပေးမည့်အစီအစဉ်ကို သိရှိလိုပါတယ်။ မေးခွန်း(၂) နမ့်အွန်ရေတံလျှောက် ရေဝင်လမ်း၊ ရေထိန်းတံခါးနှင့် ရေလွှဲတံခါး တပ်ဆင်ပေးရန်၊ ရေဝင်လမ်းကြောင်းထိပ်မှ ရေထွက်ဦးအထိ ကျောက်စီနံရံထိန်းဆောင်ရွက်ပေးရန် အစီအစဉ်များ သိရှိလိုပါတယ်။ မေးခွန်း(၃) နမ့်အွန်ရေတံလျှောက် ရေရှည်တည်တံ့ခိုင်မြဲရေးအတွက် ဝန်ကြီးဌာနမှ တာဝန်ယူထိန်းသိမ်းစောင့်ရှောက်ပေးရန် အစီအစဉ်ရှိ/မရှိတို့ကို သိရှိလိုပါတယ်။ ကျေးဇူးတင်ပါတယ်ခင်ဗျား။</speech>
<speech type='speaker'>
စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက ဖြေကြားရန် ဖြစ်ပါတယ်။
</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ ရှမ်းပြည်နယ်၊ မောက်မယ်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးစိုင်းငေါင်းဆိုင်ဟိန်းရဲ့ မောက်မယ်မြို့နယ်၊ စဉ့်ကိုင်ကျေးရွာအုပ်စု၊ နားထိုင်းကျေးရွာမှာတည်ရှိတဲ့ (၁) နမ့်အွန်ရေတံလျှောက် ရဲ့ လိုအပ်တဲ့ ပြုပြင်မွမ်းမံမှုများဖြစ်သော သံပေါင်ရက်မဆက်လက်တပ်ဆင်ပေးခြင်း၊ ကွန်ကရစ်တိုင် အောက်ခြေမွမ်းမံခြင်းလုပ်ငန်းများ ဆောင်ရွက်နိုင်မည့် အစီအစဉ်ကို သိရှိလိုခြင်း၊ (၂) နမ့်အွန် ရေတံလျှောက် ရေဝင်လမ်း၊ ရေထိန်းတံခါးနှင့် ရေလွှဲတံခါး တပ်ဆင်ပေးဖို့၊ ရေဝင်လမ်းကြောင်းထိပ်က နေပြီး ရေထွက်ဦးအထိ ကျောက်စီနံရံထိန်း ချမှတ်ဆောင်ရွက်ပေးဖို့ အစီအစဉ်ကို သိရှိလိုခြင်းနှင့် (၃) နမ့်အွန်ရေတံလျှောက် ရေရှည်တည်တံ့ခိုင်မြဲရေးအတွက် ဝန်ကြီးဌာနမှ တာဝန်ယူထိန်းသိမ်း စောင့်ရှောက်ပေးရန် အစီအစဉ်ရှိ/မရှိနှင့်စပ်လျဉ်းတဲ့မေးခွန်းနဲ့ပတ်သက်ပြီး မေးခွန်းတစ်ချက်ချင်း အလိုက် ပြန်လည်ရှင်းလင်း ဖြေကြားပေးပါမယ်။ ရှမ်းပြည်နယ်(တောင်ပိုင်း)၊ မောက်မယ်မြို့နယ်၊ နားဆိုင်းကျေးရွာအနောက်ဘက် ၃ မိုင်ခန့်အကွာမှာရှိတဲ့ နမ့်အွန်ရေထွက်ကနေ ရေကိုသွယ်ယူပြီး နမ့်ကတ်ချောင်းကိုဖြတ်ကာ တည်ဆောက်ထားတဲ့ နမ့်အွန်ရေတံလျှောက်ဟာ ဒေသမှတည်ဆောက် ထိန်းသိမ်းထားတဲ့ ရေပေးအဆောက်အအုံတစ်ခုဖြစ်ပါတယ်။ လယ်မြေဧက ၂၃၅ ဧကကို စိုက်ပျိုးရေ ပေးဝေလျက်ရှိကြောင်း သိရပါတယ်။ အဆိုပါရေတံလျှောက်ဟာ အလျား ပေ ၂၀၀၊ အမြင့် ၃၅ ပေရှိပြီး မူလကသစ်သားတိုင်၊ သစ်သားအခင်း၊ အကာတွေနဲ့ တည်ဆောက်ထားပါတယ်။ သစ်သားတိုင်တွေဟာ ခိုင်ခံ့မှုအားနည်းတဲ့အတွက်ကြောင့်မို့လို့ လွန်ခဲ့တဲ့ ၂၀၁၃-၂၀၁၄ ဘဏ္ဍာရေးနှစ်မှာ ပြည်နယ် အစိုးရရန်ပုံငွေနဲ့ ကျပ်သန်း ၄၀ ကျော် ကျခံသုံးစွဲပြီး ဆည်မြောင်းနှင့်ရေအသုံးချမှု စီမံခန့်ခွဲရေး ဦးစီးဌာနက တာဝန်ယူ၍ သစ်သားတိုင်များအစား ကျောက်စီကွန်ကရစ်တိုင်နဲ့ အခိုင်အမာ ပြုပြင်တည်ဆောက်ပေးခဲ့ပါတယ်။ ယင်းနောက် ၂၀၁၅-၂၀၁၆ ဘဏ္ဍာရေးနှစ်မှာ ပြည်နယ်အစိုးရ ရန်ပုံငွေကျပ် ၄ သန်းကျော်နဲ့ သံပေါင်ရက်မတပ်ဆင်ခြင်း၊ ရေသွားလမ်းသစ်သားကြမ်းခင်းနှင့် အကာပြုပြင်ခြင်းလုပ်ငန်းတွေကို ဆောင်ရွက်ခဲ့ရာမှာ ရန်ပုံငွေရရှိမှုအပေါ်မှာမူတည်ပြီး လုပ်ငန်း ပမာဏရဲ့ ၆၀ ရာခိုင်နှုန်းခန့်ကိုသာ ပြုပြင်ပေးနိုင်ခဲ့တဲ့အတွက် လက်ရှိအခြေအနေအရ ထပ်မံပြုပြင်ပေးဖို့ လိုအပ်လျက်ရှိကြောင်း စိစစ်သိရှိရပါတယ်။ နမ့်အွန်ရေထွက်ကရေကို သွယ်ယူထားတဲ့ ရေဝင်မြောင်းဟာ နှစ်စဉ်ရေတိုက်စားပြီး ကျိုးပေါက် လျက်ရှိတဲ့အတွက် တောင်သူတွေတုတ်တန်းရိုက်ပြီး မြေအိတ်၊ သဲအိတ်နဲ့ ပိတ်ဆို့ဆောင်ရွက်ထားရ တဲ့ အနေအထားဖြစ်ပါတယ်။ နောင်ရေရှည်အဆင်ပြေချောမွေ့စွာ ရေပေးဝေနိုင်ရေးအတွက် ရေဝင်မြောင်းရဲ့ ထိပ်မှာ အကျယ် ပေ ၄၀၊ အမြင့် ၆ ပေရှိတဲ့ အခိုင်အမာရေလွှဲဆည်နှင့် ရေသွင်းတံခါးတည်ဆောင်ခြင်း၊ ရေဝင်မြောင်းကို ပုံစံကျမြေဖို့ပြုပြင်ခြင်း စတဲ့လုပ်ငန်းတွေကို ဆောင်ရွက်ရန် လိုအပ်မှာဖြစ်ပါတယ်။ သို့ဖြစ်တဲ့အတွက် နမ့်အွန်ရေတံလျှောက်ပြုပြင်ခြင်း၊ ရေလွှဲဆည်နှင့်ရေသွင်းတံခါး အခိုင်အမာတည်ဆောက်ခြင်းနှင့် ရေဝင်မြောင်းပုံစံကျ မြေဖို့ ပြုပြင်ခြင်း လုပ်ငန်းများကို ဆောင်ရွက်နိုင်ဖို့ စိစစ်တွက်ချက်မှုအရ ခန့်မှန်းကုန်ကျငွေဟာ ကျပ်သန်း ၁၃၀ ခန့် ကုန်ကျမည်ဖြစ်ပါတယ်။ နမ့်အွန်ရေတံလျှောက် ရေရှည်တည်တံ့ခိုင်မြဲရေးအတွက် ဌာနမှ တာဝန်ယူထိန်းသိမ်းစောင့်ရှောက်ပေးရန်ကိစ္စနှင့်ပတ်သက်ပြီး ရှင်းလင်းဖြေကြားပါမယ်။ နမ့်အွန် ရေတံလျှောက်ဟာ မူလကတည်းက ဒေသမှထိန်းသိမ်းထားတဲ့ ရေပေးအဆောက်အအုံတစ်ခုဖြစ်ပါ တယ်။ စိုက်ပျိုးပြီးဧက ၂၃၅ ဧကသာရှိတဲ့အတွက်ကြောင့် ပုံမှန်ပြုပြင်ထိန်းသိမ်းခြင်းလုပ်ငန်းတွေကို သက်ဆိုင်ရာ ရေသောက်တောင်သူများစုပေါင်းပြီး ဆောင်ရွက်မယ်ဆိုရင် ကောင်းမွန်နိုင်နင်းစွာ ဆောင်ရွက်နိုင်မှာဖြစ်တဲ့အတွက်ကြောင့်လည်းကောင်း၊ အထူးပြင်ဆင်ရန်လိုအပ်လာလို့ရှိရင်တော့ ပြည်နယ်ရန်ပုံငွေ တင်ပြတောင်းခံပြီး ဌာနမှ တာဝန်ယူပြုပြင်ပေးလျက်ရှိသောကြောင့်လည်းကောင်း၊ ကျေးရွာမှ ဆက်လက်ထိန်းသိမ်းထားသင့်တဲ့ အသေးစားရေပေးအဆောက်အအုံတစ်ခုဖြစ်ကြောင်း တင်ပြအပ်ပါတယ်။ နမ့်အွန်ရေတံလျှောက်နှင့် ဆက်စပ်ရေပေးအဆောက်အအုံတွေ၊ ရေဝင်မြောင်းတွေ ပြုပြင်တည်ဆောက်ခြင်းလုပ်ငန်းများ ဆောင်ရွက်ဖို့အတွက် လိုအပ်ငွေ ကျပ်သန်း ၁၃၀ ကိုတော့ ရှမ်းပြည်နယ်အစိုးရအဖွဲ့အနေနဲ့ လာမယ့် ၂၀၁၈-၂၀၁၉ ဘဏ္ဍာရေးနှစ် ပြည်နယ်အစိုးရရန်ပုံငွေမှာ ထည့်သွင်းတင်ပြတောင်းခံပြီး ရန်ပုံငွေရရှိမှုအပေါ် အခြေခံကာ အကောင်အထည်ဖော်ဆောင်ရွက် ပေးသွားမည်ဖြစ်ပါကြောင်း ရှမ်းပြည်နယ်အစိုးရအဖွဲ့ရဲ့ ဖြေကြားချက်နှင့်အတူ ပေါင်းစပ်ရှင်းလင်း ဖြေကြားအပ်ပါတယ်။ ကျေးဇူးတင်ပါတယ်။</speech>
</Q-A>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီနေ့အတွက် မေးခွန်းများ မေးမြန်းခြင်း၊ ဖြေကြားခြင်း အစီအစဉ်ပြီးပါပြီ။
</speech>
</QASection>
<order>
<title>ပြည်သူ့လွှတ်တော်ဥက္ကဋ္ဌက နှုတ်ခွန်းဆက်အမှာစကားပြောကြားခြင်း</title>
<speech type='speaker'>
ပြည်သူ့လွှတ်တော်ကိုယ်စားလှယ်များခင်ဗျား။ ဒုတိယအကြိမ် ပြည်သူ့ လွှတ်တော် ပဉ္စမပုံမှန်အစည်းအဝေးဟာ ဒီနေ့ဆိုရင်ပြီးဆုံးမှာဖြစ်ပါတယ်။ ၁၈-၅-၂၀၁၇ ရက်နေ့က စတင်ကျင်းပခဲ့တဲ့ ပဉ္စမပုံမှန်အစည်းအဝေးဟာ ဒီနေ့ဆိုရင် (၅၄)ရက်မြောက်နေ့ရှိခဲ့ပြီဖြစ်ပါတယ်။ ဒီအစည်းအဝေးကာလအတွင်းမှာ ကြယ်ပွင့်ပြမေးခွန်း ၃၁၀ ခု မေးမြန်းခြင်း၊ ဖြေကြားခြင်း၊ ကြယ်ပွင့် မပြမေးခွန်း ၇၂၉ ခု ဖြေကြားခြင်းများ ဆောင်ရွက်နိုင်ခဲ့ပါတယ်။ အရေးကြီးအဆိုနှစ်ခုအပါအဝင် အဆို ၂၃ ခုတင်သွင်းနိုင်ခဲ့ပြီး အတည်ပြု အဆို ၁၁ ခုနှင့် မှတ်တမ်းတင်အဆို ၁၂ ခုတို့ဖြစ်ကြပါတယ်။ ဥပဒေကြမ်းများအနေနဲ့ ဆွေးနွေးဆောင်ရွက်ခဲ့တဲ့ ဥပဒေကြမ်း ၃၃ ခုရှိပြီး ဥပဒေကြမ်း ၁၆ ခုကို အတည်ပြုနိုင်ခဲ့ပါတယ်။ ဆောင်ရွက်ကျန် ဥပဒေကြမ်း ၁၇ ခု ကျန်ရှိပါတယ်။ ပြည်သူ့လွှတ်တော်ကိုယ်စားလှယ်များခင်ဗျား။ ယခုအစည်းအဝေးကာလအတွင်းမှာ ပြည်သူ့ လွှတ်တော်ကိုယ်စားလှယ် ၂၂ ဦး ကတိသစ္စာပြုခြင်း၊ ပြည်သူ့လွှတ်တော်က ဖွဲ့စည်းထားတဲ့ ကော်မတီ ၁၉ ခုရဲ့ နှစ်ပတ်လည်အစီရင်ခံစာများကို အတည်ပြုခြင်း၊ ပြည်သူ့လွှတ်တော် တရားစီရင်ရေးနှင့် ဥပဒေရေးရာကော်မတီရဲ့ သက်တမ်းတိုးမြှင့်ခြင်းနှင့် ပြည်သူ့လွှတ်တော် တောင်သူလယ်သမားနှင့် အလုပ်သမားရေးရာကော်မတီရဲ့ တာဝန်များအား ပြင်ဆင်သတ်မှတ်ခြင်းများကို ဆောင်ရွက်နိုင်ခဲ့ပါ တယ်။ ဒါ့အပြင် တပ်မတော်သားပြည်သူ့လွှတ်တော်ကိုယ်စားလှယ်နှစ်ဦးကို ကော်မတီအဖွဲ့ဝင် ပြောင်းရွှေ့ တာဝန်ပေးအပ်ခြင်း၊ တပ်မတော်သားပြည်သူ့လွှတ်တော်ကိုယ်စားလှယ်နှစ်ဦးကို ကော်မတီ အဖွဲ့ဝင်အဖြစ် အစားထိုးတာဝန်ပေးအပ်ခြင်းနှင့် တပ်မတော်သားပြည်သူ့လွှတ်တော်ကိုယ်စားလှယ် ငါးဦးကို လေ့လာသူများအဖြစ် အစားထိုးတာဝန်ပေးအပ်ခြင်းများ ဆောင်ရွက်နိုင်ခဲ့ပါတယ်။ ပြည်သူ့လွှတ်တော်ကိုယ်စားလှယ်များခင်ဗျား။ ကိုယ်စားလှယ်များအနေနဲ့ လွှတ်တော်ရဲ့ အဓိက လုပ်ငန်းတာဝန်ဖြစ်တဲ့ ဥပဒေပြုရေးတာဝန်များ ဆောင်ရွက်တဲ့အခါမှာ မိမိတို့အတည်ပြုပြဋ္ဌာန်းလိုက် တဲ့ဥပဒေတွေဟာ ပြည်သူလူထုကို ကာကွယ်မပေးနိုင်တဲ့ဥပဒေဖြစ်နေရင် ဒီမိုကရေစီအသွင်ကူးပြောင်း ရေးကို နှောင့်နှေးစေနိုင်တယ်ဆိုတာ အထူးသတိပြုရမှာ ဖြစ်ပါတယ်။ တင်းကြပ်တဲ့ဥပဒေတွေဟာ ပြင်းထန်တဲ့အုပ်ချုပ်မှုပုံစံ(Extremism)နဲ့ ဥပဒေအရအုပ်ချုပ်ရေးပုံစံ(By the Law)များကို ဦးတည် သွားစေနိုင်ပါတယ်။ ဒီလိုအဖြစ်မျိုးတွေကို ရှောင်ရှားပြီး ဥပဒေတွေဆိုတာ ဖိနှိပ်ချုပ်ချယ်ဖို့အတွက် မဟုတ်ဘဲ အခြေခံလူ့အခွင့်အရေးကို ကာကွယ်စောင့်ရှောက်နိုင်မှသာ လူထုအကျိုးပြုဥပဒေတွေ အဖြစ် ပြည်သူက အားကိုးယုံကြည်လာကြမှာ ဖြစ်ပါတယ်။ ထို့အတူ လွှတ်တော်ရဲ့ လုပ်ငန်းတာဝန် တစ်ခုဖြစ်တဲ့ Check and Bdlance ကိစ္စနှင့်ပတ်သက်ပြီး လွှတ်တော်ဆိုင်ရာဥပဒေ၊ နည်းဥပဒေ များနှင့်အညီ ကိုယ်စားလှယ်များလုပ်ပိုင်ခွင့်၊ ဆောင်ရွက်ခွင့် ရနေတာ ကိုယ်တိုင်မြင်တွေ့၊ ကြားသိ ကြပြီးဖြစ်ပါတယ်။ ကျွန်တော်တို့မှာ လွှတ်တော်ဆိုင်ရာဥပဒေ၊ နည်းဥပဒေမှာ ပြဋ္ဌာန်းထားတဲ့ ကန့်သတ် ခြင်းများ၊ စည်းကမ်းချက်များနှင့် မညီညွတ်တဲ့မေးခွန်း၊ အဆိုတွေကို လွှတ်တော်နှင့် လွှတ်တော် ကိုယ်စားလှယ်များရဲ့ ဂုဏ်သိက္ခာအတွက် ပြန်လည်ပြင်ဆင်တည့်မတ်ပေးခြင်း အနည်းငယ်သာ ရှိကြောင်း ပွင့်လင်းစွာအသိပေးပြောကြားလိုပါတယ်။ ပြည်သူ့လွှတ်တော်ကိုယ်စားလှယ်များခင်ဗျား။ အစည်းအဝေးရပ်နားထားစဉ်ကာလအတွင်း လွှတ်တော်ကိုယ်စားလှယ်များအနေနဲ့ ပြည်သူလူထုနဲ့ ထိတွေ့ဆက်ဆံတဲ့အခါမှာ ဒီမိုကရေစီကျင့်စဉ် များနှင့်အညီ ပြုမူဆောင်ရွက်ကြရမှာဖြစ်သလို ပြည်သူလူထုက ယုံကြည်အားကိုးလေးစားတန်ဖိုးထား ရသူများအဖြစ် ပြုမူပြောဆိုဆက်ဆံနေထိုင်သွားကြဖို့ အထူးမှာကြားလိုပါတယ်။ သက်ဆိုင်ရာ အာဏာပိုင်ပုဂ္ဂိုလ်၊ အာဏာပိုင်အဖွဲ့အစည်းများက အလေးထားရသူများအဖြစ် ကျင့်ကြံလုပ်ကိုင်ကြ ရန် အရေးကြီးပါတယ်။ မိမိတို့ဟာ ဒီမိုကရေစီစနစ်ကို အကောင်အထည်ဖော်ဆောင်နေသူများပီပီ ပြည်သူလူထုကိုလည်း ဒီမိုကရေစီယဉ်ကျေးမှုနှင့် ဒီမိုကရေစီအလေ့အကျင့်ကောင်းတွေကို လေးစား လိုက်နာကြစေဖို့ ပူးပေါင်းဆောင်ရွက်ပေးကြစေလိုပါတယ်။ ပြည်သူလူထုတစ်ရပ်လုံးပူးပေါင်းပါဝင်တဲ့ All Inclusive Democracy [gouvé zlecosso sar:04: ©E:0$:31:08:Cagoco: မှာကြားလိုပါတယ်။ ပြည်သူ့လွှတ်တော်ကိုယ်စားလှယ်များခင်ဗျား။ နိဂုံးချုပ်အနေနဲ့ မှာကြားလိုတာကတော့ လွှတ်တော်ကိုယ်စားလှယ်များအနေနဲ့ ဥပဒေပြုရေးတာဝန်ကို တာဝန်သိသိ၊ သစ္စာရှိရှိနဲ့ ဆက်လက် ထမ်းဆောင်နိုင်ကြဖို့ လိုအပ်သလို မိမိကိုယ်ကို အမြဲမပြတ်စွမ်းရည်မြှင့်တင်ဆောင်ရွက်နိုင်ဖို့ ကြိုးစား ပေးကြပါ။ ပြည်သူလူထုနဲ့ ကင်းကွာမနေဘဲ ပြည်သူ့ကြားက ပြည်သူ့ကိုယ်စားလှယ်များအဖြစ် စဉ်ဆက်မပြတ် ထိတွေ့ဆက်ဆံဆောင်ရွက်ပေးကြပါ။ ဒေသဖွံ့ဖြိုးရေးလုပ်ငန်းများကိုလည်း ကြပ်ကြပ် မတ်မတ်ဆောင်ရွက်ပေးကြပါ။ လယ်ယာမြေနှင့် အခြားမြေများ သိမ်းဆည်းခံရမှုများ ပြန်လည်စိစစ် ရေးကော်မတီရဲ့ လုပ်ငန်းများကိုလည်း စေ့စေ့စပ်စပ်ဆောင်ရွက်ပေးကြပါ။ ဒီမိုကရေစီဖက်ဒရယ် ပြည်ထောင်စုနိုင်ငံတော်တည်ဆောက်ဖို့ ပြည်သူအားလုံးပူးပေါင်းပါဝင်တဲ့ Public Democratic Participation ဖော်ဆောင်ရေးကို ဝိုင်းဝန်းကူညီဆောင်ရွက်ပေးကြပါ။ ဒီမိုကရေစီကို တစ်နည်းနည်း နဲ့ နှောင့်ယှက်ဖျက်ဆီးလိုသူများရဲ့ အန္တရာယ်ကိုလည်း မျက်ခြေမပြတ်သတိပြု ကာကွယ်ပေးကြပါ။ ဒီမိုကရေစီအသွင်ကူးပြောင်းရေးလမ်းကြောင်းမှ သွေဖည်သွားနိုင်အောင် တရားဥပဒေစိုးမိုးရေး၊ ရပ်ရွာအေးချမ်းသာယာရေးပျက်ပြားစေနိုင်တဲ့ အကြမ်းဖက်မှုအန္တရာယ်များကိုလည်း သတိတရား လက်ကိုင်ထားပြီး စည်းစည်းလုံးလုံးညီညီညွတ်ညွတ်ဖြင့် စုပေါင်းတားဆီးဖယ်ရှားပေးကြပါလို့ ပြောကြားရင်း နိဂုံးချုပ်အပ်ပါတယ်ခင်ဗျား။ အားလုံးကို ကျေးဇူးတင်ပါတယ်။ (ဩဘာသံများ)
</speech>
</order>
<postface>
<title>ပြည်သူ့လွှတ်တော်ဥက္ကဋ္ဌက ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၅၄)ရက်မြောက်နေ့ ရပ်နားကြောင်းနှင့် ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး ပြီးစီးကြောင်း ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၅၄)ရက်မြောက်နေ့ အစည်းအဝေးရပ်နားကြောင်းနှင့် ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး အောင်မြင်စွာကျင်းပပြီးစီးကြောင်း ကြေညာပါတယ်။ (ဩဘာသံများ)
</speech>
</postface>
</transcript>
</doc>