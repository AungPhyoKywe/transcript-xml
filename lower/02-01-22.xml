<doc>
<docinfo>
<docno>02-01-22.xml</docno>
<term value='02'>ဒုတိယအကြိမ်</term>
<session value='01'/>
<sittingday value='22'> </sittingday>
<legislature value='lower'>ပြည်သူ့လွှတ်တော်</legislature>
<title>
ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၂၂)ရက်မြောက်နေ့မှတ်တမ်း
</title>
<date value='05-05-2016'>၁၃၇၈ ခုနှစ်၊ တန်ခူးလပြည့်ကျော် ၁၃ ရက် (၂ဝ၁၆ ခုနှစ်၊ မေလ ၅ ရက်) (ကြာသပတေးနေ့)</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၂၂)ရက်မြောက်နေ့ကို နံနက် ၁၀း၀၀ နာရီအချိန်၌ စတင်ကျင်းပပါသည်။ (ပြည်သူ့လွှတ်တော်အစည်းအဝေးကို ကြီးကြပ်ကွပ်ကဲသူအဖြစ် ပြည်သူ့လွှတ်တော်ဥက္ကဋ္ဌ ဦးဝင်းမြင့်က ဆောင်ရွက်ပြီး၊ အခမ်းအနားမှူးအဖြစ် ဦးတင်ဝင်းအောင်၊ ခေတ္တ ညွှန်ကြားရေးမှူးချုပ်၊ ပြည်သူ့လွှတ်တော်ရုံးက ဆောင်ရွက်ပါသည်။</p> 
<title>ပြည်သူ့လွှတ်တော် အစည်းအဝေး အထမြောက်ကြောင်းနှင့် စတင်ကျင်းပကြောင်း ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ ကျင်းပတဲ့ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၂၂)ရက်မြောက်နေ့မှာ ပြည်သူ့လွှတ်တော် လွှတ်တော် အခွင့်အရေးကော်မတီရဲ့ တင်ပြချက်အရ အစည်းအဝေးသို့တက်ရောက်ခွင့်ရှိတဲ့ ပြည်သူ့လွှတ်တော် ကိုယ်စားလှယ် ၄၂၆ ဦးရှိတဲ့အနက် ၄၀၈ ဦး တက်ရောက်ပါတယ်။ အစည်းအဝေးသို့ တက်ရောက်ခွင့် ရှိသူဦးရေ စုစုပေါင်းရဲ့ ၉၅.၇၇ ရာခိုင်နှုန်းရှိတဲ့အတွက် အစည်းအဝေးအထမြောက်ကြောင်းနှင့် စတင်ကျင်းပကြောင်း ကြေညာပါတယ်။ (ဩဘာသံများ)
</speech>
<leave>
<title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type='speaker'>
ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များအတွက် ခွင့်ပန်ကြားရန်ဖြစ်ပါတယ်။
</speech>
<speech><mp id='309'>ဒေါက်တာလှမိုး (အဖွဲ့ဝင်၊ လွှတ်တော်အခွင့်အရေးကော်မတီ)</mp> လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးခင်ဗျား။ ယနေ့ ၅-၅-၂၀၁၆ ရက်နေ့ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၂၂)ရက်မြောက်နေ့သို့ မတက်ရောက်နိုင်ပါသဖြင့် ခွင့်ပန်ကြားသူ လွှတ်တော်ကိုယ်စားလှယ်များ၏စာရင်းကို ပြည်သူ့လွှတ်တော် လွှတ်တော်အခွင့်အရေးကော်မတီ အတွင်းရေးမှူး ကျွန်တော် ဒေါက်တာလှမိုး၊ အောင်မြေသာစံမဲဆန္ဒနယ်က စုစည်းတင်ပြသွားမှာ ဖြစ်ပါတယ်။ ပြည်သူ့လွှတ်တော်မှာ ယနေ့ တက်ရောက်ခွင့်ရှိသော ကိုယ်စားလှယ် ၄၂၆ ဦးရှိပြီး တက်ရောက်သူ ကိုယ်စားလှယ် ၄၀၈ ဦးရှိကာ ယနေ့ ခွင့်ပန်ကြားသူ ၃ ဦး ရှိပါတယ်။ ၎င်းတို့ကတော့ (၁) ဘောလခဲမဲဆန္ဒနယ်မှ ဦးအေးမောင် ခွင့် ၉ ရက်၊ (၂) မြောက်ဦးမဲဆန္ဒနယ်မှ ဦးဦးလှစော ခွင့် ၂ ရက်နှင့် (၃) ပျော်ဘွယ်မဲဆန္ဒနယ်မှ ဦးသောင်းအေး ခွင့် ၂ ရက် တို့ဖြစ်ကြပါတယ်။ ဒါကြောင့်မို့လို့ ယခင် ခွင့်ပန်ကြားထားသူ ၁၅ ဦး၊ ယနေ့ ခွင့်ပန်ကြားသူ ၃ ဦး စုစုပေါင်း ခွင့်ပန် ကြားထားသူ ၁၈ ဦး ဖြစ်ပါတယ်။ ခွင့်မဲ့ပျက်ကွက်သူမရှိပါကြောင်းနှင့် အထက်ပါ ကိုယ်စားလှယ်များရဲ့ ခွင့်ပန်ကြားမှုအား ခွင့်အဖြစ် ခွင့်ပြုပေးပါရန် လေးစားစွာဖြင့် ပန်ကြားအပ်ပါ ခင်ဗျား။</speech>
<speech type='speaker'>ခွင့်ပန်ကြားသူအားလုံးကို ခွင့်ပြုပါတယ်။</speech>
<title>ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို မှတ်တမ်းတင်ခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့်ရှိတဲ့ လွှတ်တော်ကိုယ်စားလှယ် ၄၂၆ ဦး၊ ယခင်က ခွင့်ပန်ကြား၍ ခွင့်ပြု ထားသူ ၁၅ ဦး၊ ယနေ့ခွင့်ပြု ထားသူ ၃ ဦးဖြစ်၍ လွှတ်တော်က ခွင့်ပြုထားသူ စုစုပေါင်း ၁၈ ဦးဖြစ်ပါတယ်။ ခွင့်မဲ့ပျက်ကွက်သူမရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေတင်ပြချက်ကို အတည်ပြုမှတ်တမ်းတင်ရန် လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
လွှတ်တော်က သဘောတူတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)
</speech>
</leave>
</preface><discussion>
<QASection>
<title>
ကြယ်ပွင့်ပြထားသည့်မေးခွန်းများကို လွှတ်တော်ကိုယ်စားလှယ်များက မေးမြန်းခြင်းနှင့် သက်ဆိုင်ရာပြည်ထောင်စုအဆင့် အဖွဲ့အစည်းဝင်က ဖြေကြားခြင်း
</title>
<speech type='speaker'>
အစီအစဉ်များကို ဆက်လက်ဆောင်ရွက်ပါမယ်။ လွှတ်တော်ကိုယ်စားလှယ် များခင်ဗျား။ မေးခွန်းများ မေးမြန်းခြင်း၊ ဖြေကြားခြင်း အစီအစဉ် စတင်ဆောင်ရွက်ပါမယ်။
</speech>
<Q-A>
<title>
၁၉၇၃ ခုနှစ်၊ ပြည်ထောင်စုမြန်မာနိုင်ငံ စာစစ်အဖွဲ့ဥပဒေဖြင့် ဖွဲ့စည်းထားသည့် မြန်မာနိုင်ငံစာစစ်အဖွဲ့ ကို ဥပဒေဖျက်သိမ်းခြင်းမရှိသေးဘဲ မည်သည့်အတွက်ကြောင့် ပညာရေးဝန်ကြီးဌာန စီမံခန့်ခွဲမှုအောက် ရှိ ဦးစီးဌာနတစ်ခုအဖြစ် ပြောင်းလဲပါသနည်း၊ ၂၀၁၅-၂၀၁၆ ပညာသင်နှစ်မှာ ပညာရေးဝန်ကြီးဌာန၊ စာစစ်ဦးစီးဌာနက ဦးစီးကျင်းပပြုလုပ်သော လေးတန်း(Grade V)၊ ရှစ်တန်း(Grade IX) စာမေးပွဲ မေးခွန်းများမှားယွင်းခြင်း၊ ဖြေဆိုခြင်းမပြုမီရက်များတွင် ကြိုတင်ပေါက်ကြားပြီး ဖြေဆိုသောနေ့များ တွင် တိုက်ဆိုင်နေသည်ကို တွေ့မြင်၊ ကြားသိနေရပါသဖြင့် တာဝန်အရှိဆုံးသူမှ တာဝန်ယူ၊ တာဝန်ခံပါ မည်လားနှင့်စပ်လျဉ်းသည့်မေးခွန်း
</title>
<speech type='speaker'>
ပထမဦးစွာ အောင်မြေသာစံမဲဆန္ဒနယ်မှ ဒေါက်တာလှမိုး မေးမြန်းဖို့ဖြစ်ပါတယ်။
</speech>
<speech><mp id='309'>ဒေါက်တာလှမိုး(အောင်မြေသာစံမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဌကြီးခင်ဗျား။ ကျွန်တော်ကတော့ အောင်မြေသာစံမဲဆန္ဒနယ်က ဒေါက်တာလှမိုး ဖြစ်ပါတယ်။ ကျွန်တော်မေးမြန်းမယ့် မေးခွန်းကတော့ ပညာရေးဝန်ကြီးဌာနကို မေးမြန်းမှာ ဖြစ်ပါတယ်။ ၁၉၇၃ ခုနှစ်၊ ပြည်ထောင်စုမြန်မာနိုင်ငံစာစစ်အဖွဲ့ဥပဒေကို ပြည်ထောင်စုမြန်မာနိုင်ငံ တော်လှန်ရေး ကောင်စီက ၂၉-၁၀-၁၉၇၃ ခုနှစ်မှာ ထုတ်ပြန်ကြေညာခဲ့ပြီးဖြစ်ပါတယ်။ ယနေ့အချိန်ထိလည်း ဖျက်သိမ်းထားခြင်းမရှိသေးပါဘူး။ အဆိုပါအဖွဲ့ကို ဒုတိယဝန်ကြီးအဆင့်ရှိသူတစ်ဦးကို ပြည်ထောင်စု မြန်မာနိုင်ငံစာစစ်ဥက္ကဋ္ဌအဖြစ် ခန့်အပ်ပြီးတော့ အဖွဲ့ဝင်အဖြစ် အခြေခံပညာ၊ အဆင်မြင့်ပညာက ညွှန်ကြားရေးမှူးချုပ်များ၊ ညွှန်ကြားရေးမှူးများ ပါဝင်စေလျက် ပညာရေးဝန်ကြီးဌာန စီမံခန့်ခွဲမှု အောက်မရှိဘဲ သီးခြားလွတ်လပ်သော အစိုးရအဖွဲ့ တစ်ခုအဖြစ် ဖွဲ့စည်းခဲ့ပါတယ်။ ဒီအဖွဲ့ရဲ့ တာဝန် ယူမှု၊ တာဝန်ခံမှုကို ဥပဒေမှာ ဖော်ပြတာကတော့ အစိုးရက အခါအားလျော်စွာ အခြေခံပညာရေးဟု သတ်မှတ်သော ပညာအဆင့်အတန်းကုန်ဆုံးသည့်အခါ စာစစ်အဖွဲ့က ဤဥပဒေအရ စစ်ဆေးသော စာမေးပွဲကို တာဝန်ယူ၊ တာဝန်ခံဆောင်ရွက်ရမယ်လို့ပါရှိပါတယ်။ ဒါကြောင့်မို့လို့ အဲဒီအချိန်က စာမေးပွဲနှင့်ပတ်သက်သော အရာမှန်သမျှကို မြန်မာနိုင်ငံစာစစ်အဖွဲ့ဥက္ကဋ္ဌမှ တာဝန်ယူ၊ တာဝန်ခံ ပါတယ်။ အခုချိန်မှာ ဒီဥပဒေကို ဖျက်သိမ်းခြင်းမရှိသေးဘဲနဲ့ မြန်မာနိုင်ငံစာစစ်အဖွဲ့ကို ဖျက်သိမ်းပြီး တော့ ၂၀၁၂ ခုနှစ်မှာ ပညာရေးဝန်ကြီးဌာန စီမံခန့်ခွဲမှုအောက် စာစစ်ဦးစီးဌာနတစ်ခုအဖြစ် ပြောင်းလဲ ဖွဲ့စည်းထားတာကို တွေ့ရှိရပါတယ်။ အဆိုပါ စာစစ်ဦးစီးဌာနဟာ ပညာရေးဝန်ကြီးအား တာဝန်ခံလျက် ညွှန်ကြားရေးမှူးချုပ်တစ်ဦးခန့်အပ်ပြီး အခြေခံပညာရေးကို သတ်မှတ်သော ပညာ အဆင့်အတန်းကုန်ဆုံးသည့်အခါ စစ်မေးသည့် လေးတန်း(Grade V)၊ ရှစ်တန်း(Grade IX)နဲ့ တက္ကသိုလ်ဝင်တန်း (Grade XI)စာမေးပွဲများကို တာဝန်ယူ၊ တာဝန်ခံဆောင်ရွက်နေတယ်လို့ သိရပါ တယ်။ ဒါကြောင့်မို့ ကျွန်တော်သိလိုတဲ့မေးခွန်းကတော့ (၁) ၁၉၇၃ ခုနှစ်၊ ပြည်ထောင်စုမြန်မာနိုင်ငံ စာစစ်အဖွဲ့ဥပဒေဖြင့် ဖွဲ့စည်းထားတဲ့ ပညာရေးဝန်ကြီးဌာနမှ စီမံခန့်ခွဲခြင်းမဟုတ်သော သီးခြား ရပ်တည်နေသည့် မြန်မာနိုင်ငံစာစစ်အဖွဲ့ကို ဥပဒေဖျက်သိမ်းခြင်းမရှိသေးဘဲနဲ့ မည်သည့် အတွက်ကြောင့် ပညာရေးဝန်ကြီးဌာန စီမံခန့်ခွဲမှုအောက်ရှိ ဦးစီးဌာနတစ်ခုအဖြစ် ပြောင်းလဲဖွဲ့စည်းပါ သလဲ။ (၂) ၂၀၁၅-၂၀၁၆ ပညာသင်နှစ်မှာ ပညာရေးဝန်ကြီးဌာန၊ စာစစ်ဦးစီးဌာနက ကျင်းပပြုလုပ်တဲ့ လေးတန်း၊ ရှစ်တန်းစာမေးပွဲများမှာ မေးခွန်းများ မှားယွင်းခြင်း၊ ဖြေဆိုခြင်းမပြုမီရက်တွေမှာ ကြို တင် ပေါက်ကြားပြီး ဖြေဆိုသည့်အချိန်များမှာ တိုက်ဆိုင်နေသည်ကို တွေ့မြင်၊ ကြားသိခဲ့ရပါတယ်။ နိုင်ငံနဲ့ အဝှမ်းဖြစ်ပါတယ်။ ဒီဖြစ်ရပ်တွေအတွက် ပညာရေးဝန်ကြီးဌာနက စာစစ်ဦးစီးဌာနမှ တာဝန်အရှိဆုံး သူမှ တာဝန်ယူ၊ တာဝန်ခံပါမည်လား သို့တည်းမဟုတ် စာစစ်ဦးစီးဌာန ညွှန်ကြားရေးမှူးချုပ်၊ ပညာရေးဝန်ကြီးဌာန ပြည်ထောင်စုဝန်ကြီးကိုယ်စား တာဝန်ခံဆောင်ရွက်ရသည့်အတွက် ပညာရေး ဝန်ကြီးဌာနက မည်သူ့ကို တာဝန်ယူ၊ တာဝန်ခံသည့် အရေးယူဆောင်ရွက်ပါမည်လဲဆိုတာကို ပြည်သူ့ လွှတ်တော်ဥက္ကဋ္ဌကြီးမှတစ်ဆင့် မေးမြန်းအပ်ပါတယ်ခင်ဗျား။ အားလုံးကို ကျေးဇူးတင်ပါတယ်။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='16'>ဒေါက်တာမျိုးသိမ်းကြီး(ပြည်ထောင်စုဝန်ကြီး၊ ပညာရေးဝန်ကြီးဌာန)</agency>ရိုသေလေးစား ရပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်ကြီးများအားလုံး ကိုယ်၏ ကျန်းမာခြင်း၊ စိတ်၏ချမ်းသာခြင်းနှင့် ပြည့်စုံပါစေလို့ ဆုမွန်ကောင်းတောင်းအပ်ပါတယ်။ ပညာရေး ဝန်ကြီးဌာန၊ ပြည်ထောင်စုဝန်ကြီး ကျွန်တော် ဒေါက်တာမျိုးသိမ်းကြီးက မန္တလေးတိုင်းဒေသကြီး၊ အောင်မြေသာစံမဲဆန္ဒနယ် ပြည်သူ့လွှတ်တော်ကိုယ်စားလှယ် ဒေါက်တာလှမိုးရဲ့ ၁၉၇၃ ခုနှစ်၊ ပြည်ထောင်စုမြန်မာနိုင်ငံ စာစစ်အဖွဲ့ဥပဒေဖြင့် ဖွဲ့စည်းထားတဲ့ ပညာရေးဝန်ကြီးဌာနမှ စီမံခန့်ခွဲခြင်း မဟုတ်သော သီးခြားရပ်တည်နေသည့် မြန်မာနိုင်ငံစာစစ်အဖွဲ့ကို ဥပဒေဖျက်သိမ်းခြင်းမရှိသေးဘဲ မည်သည့်အတွက်ကြောင့် ပညာရေးဝန်ကြီးဌာန စီမံခန့်ခွဲမှုအောက်ရှိ ဦးစီးဌာနတစ်ခုအဖြစ် ပြောင်းလဲ ပါသနည်း။ ၂၀၁၅-၂၀၁၆ ပညာသင်နှစ်မှာ ပညာရေးဝန်ကြီးဌာန၊ စာစစ်ဦးစီးဌာနက ဦးစီးကျင်းပ ပြုလုပ်သော လေးတန်း(Grade V)၊ ရှစ်တန်း(Grade IX)စာမေးပွဲမေးခွန်းများ မှားယွင်းခြင်း၊ ဖြေဆို ခြင်းမပြု မီရက်များတွင် ကြို တင်ပေါက်ကြားပြီး ဖြေဆိုသောနေ့များတွင် တိုက်ဆိုင်နေသည်ကို တွေ့မြင်၊ ကြားသိနေရပါသဖြင့် တာဝန်အရှိဆုံးသူမှ တာဝန်ယူ၊ တာဝန်ခံပါမည်လား သို့မဟုတ် စာစစ်ဦးစီးဌာန ညွှန်ကြားရေးမှူးချုပ်က ပညာရေးဝန်ကြီးဌာန၊ ပြည်ထောင်စုဝန်ကြီးကိုယ်တိုင် တာဝန်ခံဆောင်ရွက် ရသည့်အတွက် မည်သူ့ကို တာဝန်ယူ၊ တာဝန်ခံပြီး အရေးယူဆောင်ရွက်ပါမည်ကို သိလိုခြင်းကိစ္စ နှင့်စပ်လျဉ်းသည့်မေးခွန်းအား ရှင်းလင်းတင်ပြသွားမှာ ဖြစ်ပါတယ်။ ဥက္ကဌကြီးနှင့် ကိုယ်စားလှယ်တော်ကြီးများခင်ဗျား။ ၁၉၇၂ ခုနှစ်၊ မတ်လ ၁၆ ရက်နေ့မှစ၍ စနစ်သစ်အုပ်ချုပ်ရေးအရ အစိုးရဌာနအဖွဲ့အစည်းများကို အသစ်ပြန်လည်ဖွဲ့စည်းရာတွင် ယခင် စာစစ်မင်းကြီးရုံးအား မြန်မာနိုင်ငံစာစစ်အဖွဲ့ဟူ၍ သီးခြားအဖွဲ့အဖြစ် ပညာရေးဝန်ကြီးဌာန လက်အောက်တွင် တစ်သီးတခြားဖွဲ့စည်းပေးခဲ့ပါတယ်။ မြန်မာနိုင်ငံစာစစ်အဖွဲ့တွင် အချိန်ပြည့် ဥက္ကဋ္ဌတစ်ဦးကိုပါ ခန့်ထားပြီး စာမေးပွဲဆိုင်ရာလုပ်ငန်းများ၊ အမှတ်စာရင်းနှင့် အောင်လက်မှတ် ထုတ်ပေးရေးဆိုင်ရာလုပ်ငန်းများကို ကြီးကြပ်ဆောင်ရွက်စေခဲ့ပါတယ်။ တော်လှန်ရေးကောင်စီသည် မြန်မာတစ်နိုင်ငံလုံးတွင် လုပ်ဆောင်ရသော စာမေးပွဲများအား ကျင်းပစစ်ဆေးခြင်းဆိုင်ရာလုပ်ငန်းရပ် များကို တရားမျှတပြီး စည်းစနစ်ကျစွာဖြင့် အောင်မြင်ချောမောစွာ ဆောင်ရွက်နိုင်ရန်ရည်ရွယ်ပြီး ၁၉၇၃ ခုနှစ်၊ အောက်တိုဘာလ ၂၉ ရက်နေ့စွဲပါ ၁၉၇၃ ခုနှစ်၊ ပြည်ထောင်စုမြန်မာနိုင်ငံတော်လှန်ရေး ကောင်စီဥပဒေအမှတ်(၁၆)ဖြင့် ပြည်ထောင်စုမြန်မာနိုင်ငံစာစစ်အဖွဲ့ဥပဒေကို ပြဋ္ဌာန်းပေးခဲ့ပါတယ်။ ဥပဒေပြဋ္ဌာန်းပေးပြီးနောက် မြန်မာနိုင်ငံစာစစ်အဖွဲ့အနေဖြင့် အောက်ဖော်ပြပါ စာမေးပွဲများနှင့် အစိုးရက အခါအားလျော်စွာ တာဝန်ပေးအပ်သော အခြားစာမေးပွဲများကိုလည်း ကျင်းပပေးခဲ့ရ ပါတယ်။ (က) အခြေခံပညာအထက်တန်းစာမေးပွဲ၊ (ခ) အခြေခံပညာအဋ္ဌမတန်းစာမေးပွဲ၊ (ဂ) မှတ်ပုံတင်စာရင်းကိုင် စာမေးပွဲ(၁၉၇၄ ခုနှစ်အထိ ကျင်းပပြုလုပ်ပေးခဲ့ပါတယ်)၊ (ဃ) စိုက်ပျိုး၊ မွေးမြူရေး အထက်တန်းစာမေးပွဲ(၁၉၇၅ ခုနှစ်အထိ ကျင်းပပြုလုပ်ပေးခဲ့ပါတယ်)၊ (င) သီးခြား ကူးသန်းရောင်းဝယ်ရေးစာမေးပွဲ၊ (စ) ဗဟိုတရားရုံးချုပ်ရှေ့နေနှင့် အထက်တန်းရှေ့နေစာမေးပွဲ (၁၉၇၂ ခုနှစ်အထိ ကျင်းပပြုလုပ်ခဲ့ပါတယ်)၊ (ဆ) မှတ်ပုံတင်ရှေ့နေသင်တန်းစာမေးပွဲ၊ (ဇ) တက္ကသိုလ် ဝင်စာမေးပွဲ။ ၁၃-၉-၂၀၁၅ ရက်နေ့တွင် ကျင်းပသော ပြည်ထောင်စုအစိုးရအဖွဲ့အစည်းအဝေး အမှတ်စဉ်(၂/၂၀၁၅) အစည်းအဝေးဆုံးဖြတ်ချက်အရ မြန်မာနိုင်ငံစာစစ်အဖွဲ့ကို မြန်မာနိုင်ငံစာစစ် ဦးစီးဌာနအဖြစ် ပြင်ဆင်ဖွဲ့စည်းခွင့်ပြုခဲ့ပြီးဖြစ်ပါတယ်။ ပြဋ္ဌာန်းခဲ့ပြီးဖြစ်သော အမျိုးသားပညာရေး ဥပဒေအရလည်း မြန်မာနိုင်ငံစာစစ်ဦးစီးဌာနကို ပညာရေးဝန်ကြီးဌာန စီမံခန့်ခွဲမှုအောက်ရှိ သီးခြား ဦးစီးဌာနအဖြစ် ထားရှိဖွဲ့စည်းဆောင်ရွက်ခဲ့ပါတယ်။ ၂၀၁၅-၂၀၁၆ ပညာသင်နှစ်၊ ဖေဖော်ဝါရီလတွင် တိုင်းဒေသကြီး/ပြည်နယ်အလိုက် ကျင်းပ ပြုလုပ်သော စတုတ္ထတန်းနှင့် အဋ္ဌမတန်းစာမေးပွဲ မေးခွန်းမှားယွင်းခြင်းနှင့် ဖြေဆိုခြင်းမပြု မီရက် များတွင် မေးခွန်းပေါက်ကြားခြင်းကိစ္စနှင့်စပ်လျဉ်း၍ အခြေခံပညာဦးစီးဌာန(ရုံးချုပ်)၊ နေပြည်တော်မှ ဒုတိယညွှန်ကြားရေးမှူးချုပ် ဒေါက်တာဇော်ဝင်း ဥက္ကဋ္ဌအဖြစ် ဦးဆောင်သော ရှေးဦးစုံစမ်းစစ်ဆေးရေး အဖွဲ့ဖြင့် စုံစမ်းစစ်ဆေးခဲ့ပါတယ်။ မေးခွန်းပေါက်ကြားမှုမှာ မကွေးတိုင်းဒေသကြီး၊ ချောက်မြို့နယ်တွင် ဖြစ်ပွားခဲ့ခြင်းဖြစ်ပါတယ်။ ရှေးဦးစုံစမ်းစစ်ဆေးရေးအဖွဲ့၏ စိစစ်တွေ့ရှိချက်များအရ စာစစ်ကြီးကြပ် ရေးမှူး တာဝန်ယူရသည့် အောက်ဖော်ပြပါ ကျောင်းအုပ်သုံးဦးနှင့် အခြားကျောင်းအုပ်တစ်ဦးတို့က မသမာသော နည်းလမ်းများသုံး၍ မေးခွန်းထုပ်ကို လက်ရာမပျက် ဖောက်ယူခြင်းကြောင့်သာ မေးခွန်း ပေါက်ကြားခဲ့ခြင်းဖြစ်ကြောင်း စိစစ်တွေ့ရှိခဲ့ရပါတယ်။ (က) ဦးအောင်စိုးလင်း၊ အ.လ.က(ခွဲ) ကျောင်းအုပ်၊ အဋ္ဌမတန်းကြီးကြပ်ရေးမှူး၊ ထိန်စမ်းစာစစ်ဌာန၊ (ခ) ဦးမြတ်စိုး၊ အ.လ.က(ခွဲ) ကျောင်းအုပ်၊ စတုတ္ထတန်းကြီးကြပ်ရေးမှူး၊ သလုံးသွေးစာစစ်ဌာန၊ (ဂ) ဒေါ်လှလှရွှေ၊ အ.လ.က(ခွဲ) ကျောင်းအုပ်၊ စတုတ္ထတန်းကြီးကြပ်ရေးမှူး၊ ထိန်ကန်စာစစ်ဌာန၊ (ဃ) ဦးထက်မြတ်ကျော်၊ အ.မ.က ကျောင်းအုပ်၊ ချောင်းပိုက်ကျေးရွာ၊ စာစစ်တာဝန်မရှိ (ကျောင်းသားများကို စာဖြေကျောင်းသို့ ပို့ပေးသူ)တို့ဖြစ်ပါတယ်။ ပညာရေးဝန်ကြီးဌာန၊ အခြေခံပညာဦးစီးဌာနအနေဖြင့် မသမာသော နည်းလမ်းများကိုသုံး၍ မေးခွန်းထုပ်ကို လက်ရာမပျက်ဖောက်ယူခဲ့သော အထက်ဖော်ပြပါ တာဝန် ရှိသူလေးဦးအား ချောက်မြို့နယ်ပညာရေးမှူးမှ ရာထူးတာဝန်အလျောက် လျှို့ဝှက်လုံခြုံစွာ ထိန်းသိမ်း ထားရမည့် မေးခွန်းလွှာများကို အချိန်မတိုင်မီ ဖွင့်ဖောက်ဖြန့်ဝေပေါက်ကြားစေမှုဖြင့် ချောက်မြို့မ ရဲစခန်းတွင် အမှုဖွင့်တိုင်ကြားထားပြီးဖြစ်ပါကြောင်းနှင့် ပညာရေးဝန်ကြီးဌာန၊ စီမံခန့်ခွဲရေး ကော်မတီအစည်းအဝေး(၅/၂၀၁၆)ဆုံးဖြတ်ချက်အရ အထက်ဖော်ပြပါ ကျောင်းအုပ်လေးဦးတို့အား ဝန်ထမ်းအဖြစ်မှ ထုတ်ပစ်ပြီး(Dismissd) ဖြစ်ပါကြောင်း ရှင်းလင်းဖြေကြားအပ်ပါတယ်။ အားလုံးကို ကျေးဇူးအထူးတင်ရှိပါတယ်။ </speech>
<speech><mp id='309'>ဒေါက်တာလှမိုး(အောင်မြေသာစံမဲဆန္ဒနယ်)</mp> ပြည်သူ့လွှတ်တော်ဥက္ကဋ္ဌကြီးခင်ဗျား။ တစ်ဆက်တစ်စပ်တည်းမေးခွန်းလေး မေးမြန်းခွင့်ပြုဖို့ မေတ္တာရပ်ခံပါတယ်။ လာရောက်ဖြေကြားတဲ့ အတွက် ကျွန်တော် ပညာရေးဝန်ကြီးဌာန၊ ပြည်ထောင်စုဝန်ကြီးကိုလည်း အထူးပဲကျေးဇူးတင်ရှိပါ တယ်။ သို့သော် ကျွန်တော့်မေးခွန်းမှာ အဓိကပါတာက ဥပဒေတစ်ခုက မဖျက်သိမ်းသေးဘဲနဲ့ သူ့ကိုလွှမ်းမိုးပြီးတော့ ဘယ်အရာမှ လုပ်လို့မရပါဘူး။ ဒါပေမဲ့ ဒီဥပဒေမဖျက်သိမ်းသေးဘဲနဲ့ ပညာရေး ဝန်ကြီးဌာနက လွှမ်းမိုးပြီးတော့ ပညာရေးဝန်ကြီးဌာနဆုံးဖြတ်ချက်အရ ဦးစီးဌာနတစ်ခုအဖြစ် ပြောင်းလဲ ဖွဲ့စည်းခွင့်ရှိ/မရှိဆိုတာလေး ကျွန်တော်တို့ သိလိုပါတယ်။ နောက်တစ်ချက်က ကျွန်တော့်ရဲ့ မေးခွန်းထဲမှာပါပါတယ်။ တာဝန်ခံမှု၊ တာဝန်ယူမှုသည် (၁)အချက်က သူတစ်ဦးထဲတင်ပဲလား။ ဘယ်သူ တွေကဆက်ပြီးတော့ အဆင့်ဆင့်ကြီးကြပ်ရတဲ့သူတွေ တာဝန်ယူရဦးမှာလဲ။ ဒါလည်းသိလိုပါတယ်။ နောက်(၂) အချက်ကတော့ မေးခွန်းမှားယွင်းမှုဆိုတာတွေပါပါတယ်။ ကျွန်တော်မေးတဲ့မေးခွန်းထဲမှာ ပေါက်ကြားတာတင်မကဘူး။ မေးခွန်းတွေ မှားယွင်းတဲ့အတွက်ရော ဘယ်သူတာဝန်ယူပြီး ဘယ်သူတွေ ကအဆင့်ဆင့်စစ်ဆေး ဘယ်သူ့ကို တာဝန်ယူ၊ တာဝန်ခံခိုင်းပြီလဲဆိုတဲ့မေးခွန်းလေး ဆက်လက်သိလိုပါ တယ်။ ကျေးဇူးတင်ပါတယ်။ </speech>
<speech><agency id='16'>ဒေါက်တာမျိုးသိမ်းကြီး(ပြည်ထောင်စုဝန်ကြီး၊ ပညာရေးဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်ကြီးများခင်ဗျား။ အခု နောက်ဆက်တွဲမေးတဲ့ မန္တလေးတိုင်းဒေသကြီး၊ အောင်မြေသာစံမဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဒေါက်တာလှမိုးရဲ့ မေးခွန်းအတွက် ကျေးဇူးတင်ရှိပါတယ်။ ဒီမေးခွန်းကို ပြန်လည် ဖြေကြားနိုင်ဖို့အတွက် ကျွန်တော့်အနေနဲ့ ပြန်လည်စိစစ်ပြီးတော့မှ ပြန်လည်ဖြေကြားခွင့်ပြုဖို့အတွက် လေးစားစွာတင်ပြလိုပါတယ်။</speech>
</Q-A>
<Q-A>
<title>
တနင်္သာရီတိုင်းဒေသကြီး၊ ကျွန်းစုမြို့နယ်အတွင်းရှိ အခြေခံပညာကျောင်းများအား အ.မ.ကမှ မူလွန်၊ မူလွန်အဆင့်မှ အလယ်တန်းအဆင့်၊ အလယ်တန်းအဆင့်မှ အထက်တန်းအဆင့်များသို့ တိုးမြှင့်ပေးရန် အစီအစဉ်ရှိ/မရှိနှင့်စပ်လျဉ်းသည့်မေးခွန်း
</title>
<speech type='speaker'>
ကျွန်းစုမဲဆန္ဒနယ်မှ ဒေါ်တင်တင်ရီ မေးမြန်းဖို့ ဖြစ်ပါတယ်။
</speech>
<speech><mp id='422'>ဒေါ်တင်တင်ရီကျွန်းစုမဲဆန္ဒနယ်)</mp> အားလုံးပဲမင်္ဂလာပါရှင်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးရှင့်။ ကျွန်မအနေနဲ့ တနင်္သာရီတိုင်းဒေသကြီး၊ ကျွန်းစုမြို့နယ်အတွင်း ကျေးရွာအုပ်စုများမှာ ပူးတွဲပါကျောင်းများကို အဆင့်တိုးမြှင့်ပေးနိုင်ခြင်းရှိ/မရှိကို မေးမြန်းသွားမှာ ဖြစ်ပါတယ်ရှင်။ အဆင့်တိုးမြှင့်ပေးပါရန် လိုအပ်လျက်ရှိသည့် အဆိုပါကျောင်းများမှာ တနင်္သာရီတိုင်း ဒေသကြီး၊ ကျွန်းစုမြို့နယ်အတွင်းရှိ အ.မ.က(ဝန်တောင်)အား မူလွန်ကျောင်းအဖြစ်လည်းကောင်း၊ အ.လ.က(ခွဲ) ချောင်းကြီးအား အ.လ.ကကျောင်းအဖြစ်လည်းကောင်း၊ မင်းဂုတ်ကျေးရွာ တွဲဖက် အ.လ.ကအား အ.လ.ကကျောင်းအဖြစ်လည်းကောင်း၊ အ.မ.က(မစမ်းပါး)အား မူလွန်ကျောင်းအဖြစ် လည်းကောင်း၊ အ.မ.က(လင်မလိုငယ်)ရွာကျောင်းအား မူလွန်ကျောင်းအဖြစ်လည်းကောင်း၊ အ.ထ.က (ခွဲ)ကတန်အား အထက်တန်းကျောင်းအဖြစ်လည်းကောင်း၊ အ.မ.က(ကဒဲကဒွတ်)ကျောင်းအား မူလွန် ကျောင်းအဖြစ်လည်းကောင်း၊ မူလွန်(မင်းခေါင်းဆေး)အား အ.လ.က(ခွဲ)အဖြစ်လည်းကောင်း၊ အ.မ.က (ကျောက်တလုံး)အား မူလွန်ကျောင်းအဖြစ်လည်းကောင်း၊ ကမာချောင်းကျေးရွာ ဘုန်းတော်ကြီးသင် ပညာရေးကျောင်းအား အ.မ.ကကျောင်းအဖြစ်လည်းကောင်း၊ ကျွန်းပုံဘုန်းတော်ကြီးသင်ပညာရေး ကျောင်းအား အ.မ.ကကျောင်းအဖြစ်လည်းကောင်း၊ မူလွန်(ပြင်သာ)အား တွဲဖက်အ.လ.ကကျောင်း အဖြစ်လည်းကောင်း အဆင့်တိုးမြှင့်ပေးရန် ကျောင်းသားဦးရေအရလည်းကောင်း၊ ခရီးလမ်းပန်း ဆက်သွယ်ရေးအခြေအနေ အနေအထားအရလည်းကောင်း အဆင့်တိုးမြှင့်ပေးရန် လိုအပ်နေခဲ့ပါ သည်။ အချို့သော ကျေးရွာများသည် အ.မ.က အဆင့်မှ မူလွန်သို့တိုးမြှင့်ပေးရန် လိုအပ်နေသည်မှာ ကြာမြင့်နေပြီးဖြစ်သော်လည်း တိုးမြှင့်ပေးခဲ့ခြင်းမရှိသဖြင့် အခြားသောကျေးရွာများရှိကျောင်းများသို့ စီးပွားရေးအရလည်းကောင်း၊ ရေလမ်းခရီးဖြင့် သွားရောက်သင်ကြားနိုင်ခြင်းမရှိသဖြင့် အသက် ၁၀ နှစ်အရွယ်ပင် ကျောင်းထွက်ခဲ့ရပြီး ပြင်ပတွင်လေလွင့်ပြီး စကောစကအရွယ်အဖြစ် ကလေးငယ် များ၏အနာဂတ်ဘဝတိုးတက်ရေး၊ ပညာသင်ကြားရေးအခွင့်အရေးများ ဆုံးရှုံးနေကြရပါသည်။ သို့ပါ၍ ကျွန်းစုမြို့နယ်အတွင်း ကျေးရွာအုပ်စုများရှိ အဆိုပါကျောင်းများအား အဆင့်တိုးမြှင့် ပေးရန် အစီအစဉ်ရှိ/မရှိကို ဒေသခံများ၏ဆန္ဒအရ မေးမြန်းပေးရခြင်းဖြစ်ပါသည်။ အကယ်၍ တိုးမြှင့်ပေးမည်ဆိုပါက မည်သည့်အချိန်တွင် တိုးမြှင့်ပေးမည်ကို သိရှိလိုပါသည်။ အားလုံးကို ကျေးဇူး တင်ပါတယ်ရှင့်။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='16'>ဒေါက်တာမျိုးသိမ်းကြီး(ပြည်ထောင်စုဝန်ကြီး၊ ပညာရေးဝန်ကြီးဌာန)</agency>ရိုသေလေးစားအပ် ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်ကြီးများအားလုံး ကိုယ်၏ ကျန်းမာခြင်း၊ စိတ်၏ချမ်းသာခြင်းနှင့် ပြည့်စုံပါစေလို့ ဆုမွန်ကောင်းတောင်းအပ်ပါတယ်။ ပညာရေး ဝန်ကြီးဌာန၊ ပြည်ထောင်စုဝန်ကြီး ကျွန်တော်ဒေါက်တာမျိုးသိမ်းကြီးက တနင်္သာရီတိုင်းဒေသကြီး၊ ကျွန်းစုမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါ်တင်တင်ရီရဲ့ တနင်္သာရီတိုင်းဒေသကြီး၊ ကျွန်းစုမြို့နယ်အတွင်းရှိ အခြေခံပညာကျောင်းများအား အ.မ.ကမှ မူလွန်၊ မူလွန်အဆင့်မှ အလယ်တန်းအဆင့်၊ အလယ်တန်းအဆင့်မှ အထက်တန်းအဆင့်များသို့ တိုးမြှင့်ပေးရန်အစီအစဉ် ရှိ/မရှိကိစ္စနှင့်စပ်လျဉ်းတဲ့မေးခွန်းအား ရှင်းလင်းတင်ပြသွားမှာဖြစ်ပါတယ်။ ဥက္ကဋ္ဌကြီးနှင့်ကိုယ်စားလှယ်တော်ကြီးများခင်ဗျား။ တနင်္သာရီတိုင်းဒေသကြီး၊ ကျွန်းစု မြို့နယ်တွင် ကျောက်တလုံးကျေးရွာ အခြေခံပညာမူလတန်းကျောင်းအမည်ဖြင့် ဖွင့်လှစ်ထားသော အခြေခံပညာမူလတန်းကျောင်းမရှိပါကြောင်း တင်ပြအပ်ပါတယ်။ ရေကန်အော်ကျေးရွာအုပ်စုတွင် ကမာချောင်းကျေးရွာ၊ ဘုန်းတော်ကြီးသင်ပညာရေး(မူလတန်း)ကျောင်းနှင့် ကျွန်းပုံကျေးရွာ၊ ဘုန်းတော် ကြီးသင်ပညာရေး (မူလတန်း)ကျောင်းအမည်ဖြင့် ဖွင့်လှစ်ထားသော အခြေခံပညာမူလတန်းကျောင်း များလည်းမရှိကြောင်း တင်ပြအပ်ပါတယ်။ တနင်္သာရီတိုင်းဒေသကြီး၊ ကျွန်းစုမြို့နယ်၊ ပြင်သာ ကျေးရွာတွင် အခြေခံပညာမူလတန်းလွန်ကျောင်းဟူ၍မရှိသေးဘဲ အခြေခံပညာမူလတန်းကျောင်း သာရှိကြောင်း တင်ပြအပ်ပါတယ်။ ပြင်သာကျေးရွာ အခြေခံပညာမူလတန်းကျောင်းတွင် စုစုပေါင်း မူလတန်းအဆင့်သင်ကျောင်းသား စုစုပေါင်း ၁၇၂ ဦး၊ တနင်္သာရီတိုင်းဒေသကြီး၊ ကျွန်းစုမြို့နယ်တွင် လင်မလိုငယ်ကျေးရွာအခြေခံပညာ မူလတန်းကျောင်းဟူ၍မရှိသေးဘဲ လင်မလိုကြီးကျေးရွာအခြေခံ ပညာမူလတန်းကျောင်းသာရှိပါကြောင်း တင်ပြအပ်ပါတယ်။ လင်မလိုကြီးကျေးရွာ အခြေခံပညာ မူလတန်းကျောင်းတွင် မူလတန်းအဆင့်သင် ကျောင်းသားကျောင်းသူစုစုပေါင်း ၉၁ ဦး၊ ဝန်တောင် ကျေးရွာ အခြေခံပညာမူလတန်းကျောင်းတွင် စုစုပေါင်းမူလတန်းအဆင့်သင် ကျောင်းသားကျောင်းသူ ၁၁၂ ဦး၊ မစမ်းပါးကျေးရွာ အခြေခံပညာမူလတန်းကျောင်းတွင် စုစုပေါင်းမူလတန်းအဆင့်သင် ကျောင်းသားကျောင်းသူ ၁၅၇ ဦး၊ ကဖဲကဒွတ်ကျေးရွာ အခြေခံပညာမူလတန်းကျောင်းတွင် စုစုပေါင်းမူလတန်းအဆင့်သင် ကျောင်းသားကျောင်းသူ ၇၇ ဦးရှိကြောင်း တင်ပြအပ်ပါတယ်။ တနင်္သာရီတိုင်းဒေသကြီး၊ ကျွန်းစုမြို့နယ် ချောင်းကြီးကျေးရွာ အခြေခံပညာအလယ်တန်း ကျောင်း(ခွဲ)တွင် စုစုပေါင်းအလယ်တန်းအဆင့်သင် ကျောင်းသားကျောင်းသူ ၁၂၄ ဦး၊ မင်းဂုတ် ကျေးရွာ အခြေခံပညာအလယ်တန်းကျောင်း(ခွဲ)တွင် စုစုပေါင်းအလယ်တန်းအဆင့်သင် ကျောင်းသား ကျောင်းသူ ၂၀၁ ဦးရှိကြောင်း တင်ပြအပ်ပါတယ်။ တနင်္သာရီတိုင်းဒေသကြီး၊ ကျွန်းစုမြို့နယ်၊ ကတန် ကျေးရွာ အခြေခံပညာအထက်တန်းကျောင်း(ခွဲ)တွင် စုစုပေါင်းအထက်တန်းအဆင့်သင် ကျောင်းသား ကျောင်းသူ ၉၂ ဦးရှိကြောင်း တင်ပြအပ်ပါတယ်။ ပညာရေးဝန်ကြီးဌာနမှ ကျောင်းအဆင့်တိုးမြှင့်ပေးရန် သတ်မှတ်ချက်မူများမှာ အခြေခံပညာ မူလတန်းကျောင်း(ခွဲ)အဖြစ် အဆင့်တိုးမြှင့်လိုပါက မူလတန်းအဆင့်သင် ကျောင်းသားကျောင်းသူ ၂၀ ဦးနှင့် ၅၅ ဦးကြား၊ အခြေခံပညာမူလတန်းကျောင်းအဖြစ် အဆင့်တိုးမြှင့်လိုပါက မူလတန်း အဆင့်သင် ကျောင်းသားကျောင်းသူ ၅၅ ဦးနှင့်အထက်၊ အခြေခံပညာမူလတန်းလွန်ကျောင်းအဖြစ် အဆင့်တိုးမြှင့်လိုပါက မူလတန်းအဆင့်သင် ကျောင်းသားကျောင်းသူ ၂၅၀ ဦးနှင့်အထက်၊ အခြေခံပညာ အလယ်တန်းကျောင်း(ခွဲ)အဖြစ် အဆင့်တိုးမြှင့်လိုပါက အလယ်တန်းအဆင့်သင် ကျောင်းသားကျောင်းသူ ၂၀၀ ဦးနှင့်အထက်၊ အခြေခံပညာအလယ်တန်းကျောင်းအဖြစ် အဆင့်တိုးမြှင့် လိုပါက အလယ်တန်းအဆင့်သင် ကျောင်းသားကျောင်းသူ ၂၄၀ ဦးနှင့်အထက်၊ အခြေခံပညာ အထက်တန်း ကျောင်း(ခွဲ)အဖြစ် အဆင့်တိုးမြှင့်လိုပါက အထက်တန်းအဆင့်သင် ကျောင်းသား ကျောင်းသူ ၃၀၀ ဦးနှင့်အထက်၊ အခြေခံပညာအထက်တန်းကျောင်းအဖြစ် အဆင့်တိုးမြှင့်လိုပါ ကအထက်တန်း အဆင့်သင်ကျောင်းသားကျောင်းသူ ၂၀၀ ဦးနှင့်အထက်ရှိရမည်လို့ မူအရသတ်မှတ် ထားကြောင်း တင်ပြအပ်ပါတယ်။ ယခုအခါတွင် ပညာရေးဝန်ကြီးဌာနအနေဖြင့် မူလတန်းအရွယ်ကလေးတိုင်း မူလတန်းပညာ ရေးကို ပြီးဆုံးအောင်မြင်ပြီး အခြေခံပညာအလယ်တန်းနှင့် အခြေခံပညာအထက်တန်းအဆင့် ပညာရေးကို လူတိုင်းလက်လှမ်းမီနိုင်စေရန်အတွက် ကျောင်းများကို ဒေသနှင့်ကျောင်းလိုအပ်ချက် များအပေါ် ဦးစားပေး၍ အဆင့်တိုးမြှင့်ရန် စုစုပေါင်း ၆၄၅၁ ကျောင်းလျှောက်ထားရာတွင် အထက် ဖော်ပြပါမူများနှင့်ညီသော ကျောင်းစုစုပေါင်း ၉၁၆ ကျောင်းရှိကြောင်း တင်ပြအပ်ပါတယ်။ အထက် ဖော်ပြပါမူများနှင့်မညီသော ကျောင်းစုစုပေါင်း ၅၅၃၅ ကျောင်းအနက်မှ အခြေခံပညာမူလတန်း လွန်ကျောင်း၊ အခြေခံပညာအလယ်တန်းကျောင်း(ခွဲ)နှင့် အခြေခံပညာအထက်တန်းကျောင်း(ခွဲ)များ အဖြစ် ၂၀၁၆-၂၀၁၇ ပညာသင်နှစ်တွင် တိုးမြှင့်ဖွင့်လှစ်ခွင့်ပြုနိုင်ရေး စိစစ်ဆောင်ရွက်လျက်ရှိ ပါကြောင်း ရှင်းလင်းဖြေကြားအပ်ပါတယ်။ အားလုံးကို အထူးပဲကျေးဇူးတင်ရှိပါတယ်။</speech>
</Q-A>
<Q-A>
<title>
မင်းတုန်းမြို့နယ်အတွင်းရှိ အခြေခံပညာမူလတန်းကျောင်းဆောင်သစ် ဆောက်လုပ်ပေးခြင်း အပေါ် အရည်အသွေးမပြည့်မီသည့်ကိစ္စနှင့်ပတ်သက်၍ တိုးမြင့်မိုရ်ဦးကုမ္ပဏီအား ကျောင်း ဆောင်သစ်တစ်ဆောင် ထပ်မံဆောက်လုပ်ပေးရန် လမ်းညွှန်ထားမှုအပေါ် ကုမ္ပဏီတာဝန်ရှိသူ ဦးတိုးမြင့်အောင်မှ ၂၀၁၅ ခုနှစ်၊ ဧပြီလ ၄ ရက်နေ့တွင် စတင်ဆောက်လုပ်ပေးမည်ဟု ကတိပြု ထားသော်လည်း ယနေ့အထိ ဆောင်ရွက်ပေးခြင်းမရှိသည့်အတွက် သက်ဆိုင်ရာဝန်ကြီးဌာန အနေဖြင့် မည်ကဲ့သို့ ဆက်လက်ဆောင်ရွက်ထားသည်ကို သိလိုခြင်းနှင့်စပ်လျဉ်းသည့်မေးခွန်း
</title>
<speech type='speaker'>
မင်းတုန်းမဲဆန္ဒနယ်မှ ဒေါ်ခင်သန်းနု မေးမြန်းဖို့ဖြစ်ပါတယ်။
</speech>
<speech><mp id='273'>ဒေါ်ခင်သန်းနု(မင်းတုန်းမဲဆန္ဒနယ်)</mp> လေးစားအပ်ပါသော လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များအားလုံးပဲ မင်္ဂလာပါရှင်။ ကျွန်မကတော့ မကွေးတိုင်းဒေသကြီး၊ မင်းတုန်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါ်ခင်သန်းနုဖြစ်ပါတယ်။ ကျွန်မမေးလိုတဲ့ မေးခွန်းမှာ မကွေးတိုင်းဒေသကြီး၊ မင်းတုန်းမြို့နယ်အတွင်းရှိ အခြေခံပညာမူလတန်းကျောင်းဆောင် သစ်ဆောက်လုပ်ပေးခြင်းအပေါ် အရည်အသွေးမပြည့်မီသည့်ကိစ္စနှင့်ပတ်သက်၍ ဆက်လက် ဆောင်ရွက်ပေးရန် အစီအစဉ်ရှိ/မရှိ မေးခွန်းကို မေးမြန်းသွားမှာ ဖြစ်ပါတယ်။ မကွေးတိုင်းဒေသကြီး၊ မင်းတုန်းမြို့နယ်အတွင်းရှိ ပြောင်းကျေးရွာတွင် ပညာရေးဝန်ကြီးဌာနမှ ၂၀၁၃-၂၀၁၄ ဘဏ္ဍာရေး နှစ်တွင် ခွဲဝေချထားသော ဘဏ္ဍာငွေ ၂၁၆ သိန်းဖြင့် မူလတန်းကျောင်းဆောင်သစ်အား တိုးမြင့်မိုရ်ဦး ကုမ္ပဏီမှ တာဝန်ယူဆောက်လုပ်ခဲ့ရာ အရည်အသွေးမပြည့်မီသည့် အန္တရာယ်ရှိသော အဆောက်အဦ အဖြစ် မြို့နယ်တာဝန်ရှိသူများမှ သတ်မှတ်ခဲ့သည့်အတွက် ဆောက်လုပ်ပြီးချိန်မှစ၍ ယနေ့အထိ ထိုကျောင်းဆောင်သစ်အား ဆရာဆရာမများနှင့် ကျောင်းသားကျောင်းသူများ အသုံးပြုနိုင်ခြင်းမရှိ သေးပါ။ မြို့နယ်တာဝန်ရှိသူများမှ အဆင့်ဆင့်စစ်ဆေးတင်ပြခဲ့ရာတွင် မကွေးတိုင်းဒေသကြီး ဝန်ကြီးချုပ်မှ တာဝန်ယူဆောက်လုပ်ပေးသော တိုးမြင့်မိုရ်ဦးကုမ္ပဏီအား ကျောင်းဆောင်သစ် တစ်ဆောင် ထပ်မံဆောက်လုပ်ပေးရန် လမ်းညွှန်ခဲ့တယ်လို့ သိရှိရပါတယ်။ ကုမ္ပဏီတာဝန်ရှိသူ ဦးတိုးမြင့်အောင်မှ ၂၀၁၅ ခုနှစ်၊ ဧပြီလ ၄ ရက်နေ့တွင် စတင်ဆောက်လုပ်ပေးမည်ဟု ကတိပြုခဲ့တယ်လို့လည်း သိရပါတယ်ရှင်။ သို့ပါသော်လည်း ယနေ့အချိန်အထိ ဆောင်ရွက်ပေးခြင်း မရှိသည့်အတွက် သက်ဆိုင်ရာဝန်ကြီးဌာနအနေဖြင့် မည်ကဲ့သို့ဆက်လက်ဆောင်ရွက်ထားသည်ကို သိရှိလိုပါတယ်။ လေးစားအပ်ပါသော လွှတ်တော်ဥက္ကဋ္ဌကြီးရှင်။ ယခုလက်ရှိအသုံးပြု နေသော ကျောင်းဆောင် အဟောင်းမှာလည်း ချောင်းကမ်းပါးပေါ်တွင် ရှိနေပါသဖြင့် မိုးတွင်းအခါ ရေတိုက်စားမှုကြောင့် ကျောင်းဝိုင်း၏ထက်ဝက်ကျော်မှာ ရေကြောင်းထဲသို့ရောက်ရှိနေပြီ ဖြစ်ပါတယ်။ ကျောင်းသား ကျောင်းသူကလေးများ၏ လွတ်လပ်စွာဆော့ကစားခွင့် မရရှိသည့်အပြင် အသက်အန္တရာယ်မှာ စိုးရိမ်စရာဖြစ်နေပါတယ်။ ထို့ကြောင့် ထိုကျောင်းဆောင်သစ်အား အလျင်အမြန်ဆောင်ရွက်ပေးနိုင် ပါရန် အစီအစဉ်ရှိ/မရှိ ပြည်သူ့လွှတ်တော်ဥက္ကဋ္ဌကြီးမှတစ်ဆင့် ပြည်သူ့ကိုယ်စား လေးစားစွာတင်ပြ မေးမြန်းရခြင်းဖြစ်ပါတယ်။ အားလုံးကို ကျေးဇူးတင်ပါတယ်ရှင်။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='16'>ဒေါက်တာမျိုးသိမ်းကြီး(ပြည်ထောင်စုဝန်ကြီး၊ ပညာရေးဝန်ကြီးဌာန)</agency>ရိုသေလေးစားရ ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်ကြီးများအားလုံး ကိုယ်၏ ကျန်းမာခြင်း၊ စိတ်၏ချမ်းသာခြင်းနှင့် ပြည့်စုံပါစေလို့ ဆုမွန်ကောင်းတောင်းအပ်ပါတယ်။ ပညာရေး ဝန်ကြီးဌာန၊ ပြည်ထောင်စုဝန်ကြီး ကျွန်တော်ဒေါက်တာမျိုးသိမ်းကြီးက မကွေးတိုင်းဒေသကြီး၊ မင်းတုန်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါ်ခင်သန်းနုရဲ့ မကွေးတိုင်းဒေသကြီး၊ မင်းတုန်းမြို့နယ်အတွင်းရှိ အခြေခံပညာမူလတန်းကျောင်းဆောင်သစ် ဆောက်လုပ်ပေးခြင်းအပေါ် အရည်အသွေးမပြည့်မီသည့်ကိစ္စနှင့်ပတ်သက်၍ တိုးမြင့်မိုရ်ဦးကုမ္ပဏီအား ကျောင်းဆောင်သစ် တစ်ဆောင် ထပ်မံဆောက်လုပ်ပေးရန် လမ်းညွှန်ထားမှုအပေါ် ကုမ္ပဏီတာဝန်ရှိသူ ဦးတိုးမြင့်အောင်မှ ၂၀၁၅ ခုနှစ်၊ ဧပြီလ ၄ ရက်နေ့တွင် စတင်ဆောက်လုပ်ပေးမည်ဟု ကတိပြုထားသော်လည်း ယနေ့ အထိ ဆောင်ရွက်ပေးခြင်းမရှိသည့်အတွက် သက်ဆိုင်ရာဝန်ကြီးဌာနအနေဖြင့် မည်ကဲ့သို့ဆက်လက် ဆောင်ရွက်ထားသည်ကို သိရှိလိုခြင်းကိစ္စနှင့် စပ်လျဉ်းသည့်မေးခွန်းအား ရှင်းလင်းတင်ပြသွားမှာ ဖြစ်ပါတယ်။ ဥက္ကဋ္ဌကြီးနှင့်ကိုယ်စားလှယ်တော်ကြီးများခင်ဗျား။ မကွေးတိုင်းဒေသကြီး၊ မင်းတုန်းမြို့နယ် အတွင်းရှိ ပြောင်းကျေးရွာ အခြေခံပညာမူလတန်းကျောင်းရှိ ၂၀၁၃-၂၀၁၄ ဘဏ္ဍာရေးနှစ်တွင် တိုးမြင့်မိုရ်ဦးကုမ္ပဏီမှ ဆောက်လုပ်ပေးခဲ့သော ကျောင်းဆောင်သစ်သည် အရည်အသွေးမပြည့်မီ သည့်ကိစ္စနှင့် ပတ်သက်၍ မကွေးတိုင်းဒေသကြီး ပညာရေးမှူး၏ စီစဉ်ဆောင်ရွက်မှုဖြင့် ၁၉-၃-၂၀၁၆ ရက်နေ့တွင် တိုးမြင့်မိုရ်ဦးကုမ္ပဏီနှင့် ပြောင်းကျေးရွာ ကျောင်းဆောင်သစ် ဆောက်လုပ်ရေးကော်မတီအဖွဲ့ဝင်များ ညှိနှိုင်းဆွေးနွေးခဲ့ကြောင်း တင်ပြအပ်ပါတယ်။ ထိုသို့ဆွေးနွေး ရာတွင် ကုမ္ပဏီဘက်မှ ပြောင်းကျေးရွာ၊ အခြေခံပညာမူလတန်းကျောင်းတွင် ကျောင်းဆောင်သစ် ဆောက်လုပ်ပေးရန်အတွက် ငွေကျပ် သိန်း ၁၅၀ တိတိကို ပေးလျော်မည်ဖြစ်ပြီး အဆိုပါငွေကို ၂၀၁၆ ခုနှစ်၊ ဧပြီလ ၃၀ ရက်နေ့တွင် ပထမအရစ်အဖြစ် ကျပ်သိန်း ၁၀၀ ကိုလည်းကောင်း၊ ၂၀၁၆ ခုနှစ်၊ မေလ ၃၁ ရက်နေ့တွင် ဒုတိယအရစ်အဖြစ် ကျပ်သိန်း ၅၀ ကိုလည်းကောင်း ပြောင်းကျေးရွာ ကျောင်းဆောင်သစ် ဆောက်လုပ်ရေးကော်မတီထံသို့ ပေးအပ်သွားမည်ဖြစ်ကြောင်း ကို မကွေးတိုင်းဒေသကြီး ပညာရေးညွှန်ကြားရေးမှူး၊ ဒုတိယညွှန်ကြားရေးမှူးများနှင့် အသိသက်သေ များရှေ့တွင် သဘောတူလက်မှတ်ရေးထိုး စာချုပ်ချုပ်ဆိုဆောင်ရွက်ထားပြီး ဖြစ်ပါကြောင်း ရှင်းလင်းဖြေကြားအပ်ပါတယ်။ အားလုံးကို အထူးပဲကျေးဇူးတင်ရှိပါတယ်။</speech>
</Q-A>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီနေ့အတွက် မေးခွန်းများ မေးမြန်းခြင်း၊ ဖြေကြားခြင်း အစီအစဉ်ပြီးပါပြီ။
</speech>
</QASection>
<MotionSection>
<motion><new_section>
<new_section>
<title>ဒေါ်ခင်စန်းလှိုင်၊ ပုလဲမဲဆန္ဒနယ်က ထိန်းသိမ်းပြုပြင်ရန် နောက်ကျလျက်ရှိသဖြင့် ပြည်သူလူထု၏ အသက်အိုးအိမ်စည်းစိမ်ကို ခြိမ်းခြောက်နေသော မကွေးတိုင်းဒေသကြီး၊ မုန်းချောင်းတစ်လျှောက် ရှိမုန်းတမံနှင့် ကြီးအုံကြီးဝတမံ ပျက်စီးမှုများနှင့် စစ်ကိုင်းတိုင်းဒေသကြီး-ချင်းပြည်နယ်နယ်စပ်၊ ရာဇဂြိုလ်ဆည်အထက်ရှိ သဘာဝမြေပြို ကန်တို့အတွက် ယခုလာမည့် မိုးရာသီမတိုင်မီ အမြန်ဆုံး လုပ်ဆောင်ရန် ပြည်ထောင်စုအစိုးရအား တိုက်တွန်းကြောင်း အဆိုတင်သွင်းခြင်းနှင့် လက်ခံဆွေးနွေးရန်သင့်/မသင့် အဆုံးအဖြတ်ရယူခြင်း</title>
<speech type='speaker'>
အစီအစဉ်များကို ဆက်လက်ဆောင်ရွက်သွားမှာ ဖြစ်ပါတယ်။ လွှတ်တော် ကိုယ်စားလှယ်များခင်ဗျား။ ပုလဲမဲဆန္ဒနယ်မှ ဒေါ်ခင်စန်းလှိုင်က အဆိုတစ်ရပ်တင်သွင်းထားပါတယ်။ ဒေါ်ခင်စန်းလှိုင်အား အဆိုတင်သွင်းဖို့ဖိတ်ခေါ်ပါတယ်။
</speech>
<speech><mp id='355'>ဒေါ်ခင်စန်းလှိုင်(ပုလဲမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဌကြီးနှင့် အားလုံးမင်္ဂလာပါရှင်။ ကျွန်မ ဒီအဆိုကို ဧပြီလ လွှတ်တော်မရပ်နားမီ အချိန်ကတည်းကပင် အရေးကြီးအဆိုတစ်ရပ်အနေနဲ့ တင်သွင်းခဲ့တာဖြစ်ပါတယ်။ အချိန်အားဖြင့် နောက်ကျနေပြီဆို ပေမယ့်လို့ ယခု ကျွန်မရဲ့ အဆိုကို တင်သွင်းခွင့်ပြုတဲ့ ပြည်သူ့လွှတ်တော် ဥက္ကဌကြီးကို အထူးပဲ ကျေးဇူးတင်ပါတယ်ရှင်။ ကျွန်မရဲ့ အဆိုဟာ ထိန်းသိမ်းပြုပြင်ရန် နောက်ကျလျက်ရှိသဖြင့် ပြည်သူ လူထုရဲ့ အသက်အိုးအိမ်စည်းစိမ်ကို ခြိမ်းခြောက်နေသော မကွေးတိုင်း ဒေသကြီး မုန်းချောင်း တစ်လျှောက်ရှိ မုန်းတမံနှင့် ကြီးအုံကြီးဝတမံ ပျက်စီးမှုများနှင့် စစ်ကိုင်းတိုင်းဒေသကြီး-ချင်းပြည်နယ် နယ်စပ်၊ ရာဇဂြိုလ်ဆည်အထက်မှာရှိတဲ့ သဘာဝမြေပြို ကန်တို့အတွက် ယခုလာမည့် မိုးရာသီမတိုင်မီ အမြန်ဆုံးလုပ်ဆောင်ရန် ပြည်ထောင်စုအစိုးရအား တိုက်တွန်းကြောင်းအဆိုပဲ ဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးရှင်။ ၂၀၁၅ ခုနှစ် ဇူလိုင်လကနေ စက်တင် ဘာလအတွင်းမှာ ဖြစ်ပွားခဲ့တဲ့ နိုင်ငံတစ်ဝန်းရေကြီးရေလျှံမှုများနှင့် ချင်းပြည်နယ်ဒေသမှာ မြေပြို၊ တောင်ပြိုမှုဖြစ်စဉ်တွေဟာ ကမ္ဘာ့ရာသီဥတုပြောင်းလဲမှုအကျိုးဆက်များ မြန်မာနိုင်ငံအပေါ်မှာ သက်ရောက်လာကြောင်း ထင်ရှားတဲ့သာဓကပဲ ဖြစ်ပါတယ်။ ရေကြီးမှုကြောင့် နိုင်ငံရဲ့ ပြည်နယ်နှင့် တိုင်းဒေသကြီး ၁၂ ခုမှာ ပြည်သူများရဲ့ အိုးအိမ်စည်းစိမ်တွေထိပါးခြင်း၊ ခိုကိုးရာမဲ့ ဖြစ်ကြရခြင်းနဲ့ အိမ်ထောင်စုပေါင်း ၆၀၀၀၀ ကျော်၊ လူဦးရေစုစုပေါင်း ၃ သိန်းကျော် ထိခိုက်ခံစားခဲ့ကြရပါတယ်။ ပြည်သူ ၁၀၀ ခန့် အသက်ဆုံးရှုံးခဲ့ရတာဖြစ်သလို ချင်းပြည်နယ်မှာလည်း အိမ်ထောင်စုပေါင်း ၃၀၀၀ ကျော်ဟာ အိုးအိမ်တွေကို ရွှေ့ပြောင်းခဲ့ကြရပါတယ်။ ချင်း-ရခိုင်ရိုးမတစ်လျှောက်မှာ လွန်ခဲ့တဲ့ နှစ်၂၀ ကာလက တည်ဆောက်ခဲ့တဲ့ ဆည်မြောင်းတွေဟာ ထိုစဉ်ကရရှိထားတဲ့အခြေခံအချက်အလက် တွေအပေါ်မှာ တွက်ချက်တည်ဆောက်ခဲ့ခြင်းဖြစ်တဲ့အတွက်ကြောင့်မို့ ပြောင်းလဲမှုမြန်ဆန်လှတဲ့ ရာသီ ဥတုပြင်းထန်မှုအခြေအနေများနှင့် လိုက်လျောညီထွေဖြစ်မှု အားနည်းနေကြောင်းကို ယမန်နှစ်က ဖြစ်ပွားခဲ့တဲ့သဘာဝဘေးအန္တရာယ်တွေက ဖော်ပြလျက်ရှိပါတယ်။ အချုပ်အားဖြင့်ဆိုရမယ်ဆိုရင် နိုင်ငံတော်က လယ်ယာစိုက်ပျိုးရေး၊ လျှပ်စစ်၊ စွမ်းအင်ရရှိရေးနှင့် ရေကြီးရေလျှံမှုလျော့နည်းရေး စတဲ့ရည်မှန်းချက်များနဲ့ ငွေကျပ် ဘီလီယံပေါင်းများစွာ ရင်းနှီးဆောက်လုပ်ခဲ့ကြတဲ့ တစ်နိုင်ငံလုံးမှာ ရှိတဲ့ အလားတူစီမံကိန်းတွေဟာ ယနေ့အချိန်မှာ ကမ္ဘာ့ရာသီဥတုပြောင်းလဲမှုနှင့် လိုက်လျောညီထွေ အောင် ပြန်လည်ဆန်းစစ်သင့်နေပါပြီ။ လတ်တလောအနေနဲ့ ဘေးအန္တရာယ်ဖြစ်ပေါ်ရန် သေချာလျက် ရှိတဲ့ စီမံကိန်းအချို့ကို ယခု ကျွန်မရဲ့ အဆိုမှာ မီးမောင်းထိုးပြီးတော့ တင်ပြသွားမှာဖြစ်ပါတယ်ရှင်။ ဥက္ကဋ္ဌကြီးရှင်။ မကွေးတိုင်းဒေသကြီးမှာ အနောက်ဘက် ရခိုင်ရိုးမတောင်တန်းကနေ ဧရာဝတီ မြစ်ကို စီးဆင်းလာတဲ့ မုန်းချောင်းတစ်လျှောက်မှာ မုန်းချောင်းဆည်၊ ကြီးအုံကြီးဝဆည်နှင့် ၎င်းတို့ရဲ့ ရေလွှဲဆည်များ၊ ရေထိန်းတံခါးများဟာ အဆင့်ဆင့်ရှိနေကြပါတယ်။ အထက်ဘက်မှာရှိတဲ့ ဆည်ကြီးကို ထိခိုက်ခဲ့မယ်ဆိုရင် အောက်ဘက်မှာရှိတဲ့ ဆည်မြောင်းတာတမံများကို ဆင့်ကဲထိခိုက်မှုရဲ့ အကျိုး သက်ရောက်မှု ဖြစ်ပါတယ်။ အကျိုးသက်ရောက်မှုဖြစ်တဲ့နေရာမှာ အိမ်ထောင်စုပေါင်း ၄၀၀၀၀ ကျော် ရှိတဲ့ ပွင့်ဖြူမြို့နဲ့ ရပ်ကွက်/ကျေးရွာတွေကို ချိန်ရွယ်ထားတဲ့ စက်ခလုတ်တစ်ခုပမာလည်း ဖြစ်နေမှာ ဖြစ်ပါတယ်။ မုန်းချောင်းတမံမှာ ယခင်ရေးဆွဲဆောက်လုပ်ခဲ့တဲ့ ဒီဇိုင်းရဲ့ အမြင့်ဆုံး ရေမျက်နှာပြင်ကို နှစ်စဉ်ရေရောက်ရှိခဲ့ပြီးတော့ ၂၀၁၅ ခုနှစ် ရေကြီးချိန်မှာ မူလဒီဇိုင်းပါအမြင့်ဆုံး ရေမျက်နှာပြင်ထက် နှစ်ဆကျော်ကို ရောက်ရှိခဲ့ပါတယ်။ ရေပိုလွှဲထက် ၃၅ ပေ ရေကျော်ကျခဲ့ပြီး ယင်းကြောင့် ရေပိုလွှဲ အောက်ခြေနှင့် မြစ်အောက်ပိုင်းများကို ထိခိုက်စေခဲ့ပါတယ်။ ကံအားလျော်စွာပင် အမြင့်ဆုံးရေမှတ်ကို ရောက်ရှိရန် ရှစ်နာရီခန့်မျှသာလိုအပ်တဲ့အချိန်မှာ မိုးရွာသွန်းမှုရပ်ဆိုင်းသွားတဲ့အတွက်ကြောင့် တမံကြီးပေါ်ကနေ ရေကျော်ကျမယ့်အချိန် တစ်နည်းအားဖြင့် တမံကျိုးနိုင်တဲ့ အခြေအနေကနေ ပြီးတော့ ကျွန်မတို့ လွတ်ကင်းခဲ့ကြရပါတယ်။ ဒါကြောင့် အဆိုပါအခြေအနေမျိုး ထပ်မံမရောက်ရှိ အောင်ကြိုတင်ပြင်ဆင်ခြင်း၊ ယမန်နှစ်ရေကြီးမှုကြောင့် ပျက်စီးတဲ့အစိတ်အပိုင်းများအား ပြင်ဆင်ခြင်း များကို အချိန်မီမပြု လုပ်နိုင်ပါက အောက်ဘက်မှာရှိတဲ့ တမံငယ်များနှင့်တကွ ပြည်သူလူထုရဲ့ အသက်၊ အိုးအိမ်စည်းစိမ်များကိုပါ ထိခိုက်နိုင်ခြေမြင့်မားနေတာကို တွေ့ရှိရတာဖြစ်ပါတယ်။ ဥက္ကဌကြီးရှင်။ ကြီးအုံကြီးတမံဟာ ၂၀၁၅ ခုနှစ် ရေကြီးရေလျှံမှုကြောင့် အမြင့်ဆုံး ရေအမှတ် ထက် ၁၃ ပေကျော်ရောက်ရှိခဲ့ပြီး ရေပိုလွှဲကနေ ၃၄ ပေကျော်ရေကျခဲ့ပြီး ဆည်ကြီးကို ပြင်းထန်စွာ ထိခိုက်ခဲ့ပါတယ်။ ကျောက်လွှာအပေါ်မှာဖုံးအုပ်ထားတဲ့ ကွန်ကရစ်မျက်နှာပြင်အားလုံးဟာ ပျက်စီး သွားခဲ့ပြီး အောက်ခံကျောက်ကလည်း တိုက်စားလွယ်တဲ့ကျောက်အမျိုးအစားဖြစ်တဲ့အတွက် ရေစား ကာချိုင့်ခွက်ဖြစ်လျက်ရှိနေကြောင်း တွေ့ရမှာဖြစ်ပါတယ်။ ယခုနှစ်မှာ အလားတူမျှပင်မဟုတ်သော ရေလျှံမှုန့်ပင် ကျိုးပျက်သွားတဲ့အခြေအနေကို ရောက်ရှိနေပါတယ်။ လွန်ခဲ့တဲ့ပွင့်လင်းရာသီအတွင်းမှာ လည်း တစ်စုံတရာလက်ခံနိုင်တဲ့အထိ ပြင်ဆင်နေတာကို ကျွန်မတို့ မတွေ့ရပါဘူး။ ယမန်နှစ်က အဆို ပါ ရေလျှံမှုကြောင့် မကွေးတိုင်းဒေသကြီး၊ ပွင့်ဖြူမြို့နယ်မှာ တရားဝင်စာရင်းအရ အိမ်ထောင်စု ၁၉၈၁ စု၊ လူဦးရေ ၂၂၀၀၀ ကျော်ပါဝင်တဲ့ ကျေးရွာပေါင်းများစွာ ရွှေ့ပြောင်းပျက်စီးခဲ့ရပြီး လယ်ယာမြေ ဧကပေါင်းများစွာလည်း ပျက်စီးခဲ့ကြရပါတယ်။ ရေပိုလွှဲ ဒါမှမဟုတ် ဆည်များသာ ကျိုးပျက်သွားမယ် ဆိုရင်တော့ ထိခိုက်မှုနှင့် စိုးရိမ်ထိတ်လန့်ဖွယ်ကို ခန့်မှန်းနိုင်မှာဖြစ်ပါတယ်။ မြစ်ညှာမှာရှိတဲ့ မုန်းချောင်းဆည် ပျက်စီးပါကလည်း ယခု ကြီးအုံကြီးဝဆည်ဟာ မုချကျိုးပေါက်မည်ဖြစ်ကြောင်းလည်း သိသာထင်ရှားလျက်ရှိပါတယ်။ အလားတူပဲ ကျွန်မတို့ရဲ့ စစ်ကိုင်းတိုင်းဒေသကြီး အနောက်ပိုင်းမှာရှိတဲ့ ရာဇဂြိုလ်ဆည်ဟာလည်း ရေပိုလွှဲက ရေလျှံရုံမျှနှင့်ပင် ကလေးမြို့ရဲ့ တစ်ဝက်ကျော် ရေနစ်မြုပ်ခဲ့တာ ကိုတွေ့ရှိရမှာဖြစ်ပါတယ်။ ဒေသအတွင်း စုစုပေါင်းအိမ်ထောင်စု ၆၄၉၆ စု ရေဘေးသင့်ခဲ့ကြောင်းကို လူမှုဝန်ထမ်း၊ ကယ်ဆယ်ရေးနှင့် ပြန်လည်နေရာချထားရေးဝန်ကြီးဌာနရဲ့ မှတ်တမ်းများအရ သိရှိရပါ တယ်။ ရာဇဂြိုလ်ဆည်ဟာ ချင်းတောင်တန်းပေါ်ကနေ စီးဆင်းလာတဲ့ နေရဉ္စရာမြစ်နဲ့ အခြား ချောင်းများအား စုဆောင်းရေလှောင်ထားပြီး ယမန်နှစ်ကပင် စတင်ပြီးရေပြည့်ခဲ့ပါတယ်။ ရေကြီးမှုနှင့် မရှေးမနှောင်းမှာပဲ ချင်းပြည်နယ်အတွင်း တောင်ပြို၊ မြေပြိုမှုတွေဖြစ်ပေါ်ပြီး သဘာဝချောင်းများကို ပိတ်စေတဲ့ သဘာဝမြေပြို ကန်တွေ ဖြစ်ပေါ်ခဲ့ပါတယ်။ ကယ်ဆယ်ရေးနှင့် ပြန်လည်နေရာချထားရေး ဦးစီးဌာနနှင့် ဆက်သွယ်ပူးပေါင်းဆောင်ရွက်နေတဲ့ JAXA လို့ခေါ်တဲ့ ဂျပန်နိုင်ငံတကာအာကာသ ဌာနဟာ ချင်းတောင်ပေါ်မှာ အနည်းဆုံးမြေပြို ကန်သုံးခုရှိနေကြောင်းကို သတင်းပို့ခဲ့ပေမယ့်လို့ ၎င်းရဲ့ အပေါ်မှာ အဓိပ္ပာယ်ပြန်ဆိုနိုင်မှု အားနည်းခြင်းကြောင့် ၂၀၁၅ ခုနှစ် ဇူလိုင်လမှာ ကန်တစ်ကန် ကျိုးပေါက်ပြီးတော့ တွန်းဇံမြို့နယ်၊ ဟားခါးလေးကျေးရွာမှာ ညပိုင်းရုတ်တရက် ရွံ့နွံမြေများ ဖုံးလွှမ်း ခဲ့တဲ့အတွက်ကြောင့် ရွာလုံးကျွတ်ထွက်ပြေးခဲ့ရတာကို တွေ့ရှိခဲ့ရပါတယ်။ ရာဇဂြိုလ်ဆည်ရဲ့ ရေဝေ ရေလဲနယ်မြေအတွင်း အလားတူကန်များစွာရှိတာကို သိရတဲ့အတွက်ကြောင့် ဌာနပေါင်းစုံအပြင် ပြင်ပပညာရှင်တွေ ပါဝင်တဲ့အဖွဲ့အစည်းဟာ ပြီးခဲ့တဲ့ ဖေဖော်ဝါရီလအတွင်းက အဆိုပါကန်အား တက်ရောက်လေ့လာတိုင်းတာမှုတွေအရ မြေပြို ကန်ဟာ ပေ ၂၅၀ ခန့်အထိနက်ပြီး ရေမျက်နှာပြင်ဟာ ၁၀၀.၄၄ ဧက ကျယ်ပြန့်ကာ ရေထုထည်ဟာ ၁၂၅၈၁ ဧကပေ ကုဗမီတာ ၁၅ သောင်းခန့်ထိ ရှိနေ တာကိုတွေ့ရပါတယ်။ ရေကန်ကိုပိတ်ဆို့ထားတဲ့ မြေပြို၊ မြေစာတွေဟာ ကျောက်စ ကျောက်နများ၊ သစ်ကိုင်းများနှင့် မြေသားများပေါင်းထားတဲ့အတွက် အချိန်မရွေးပြို ကျနိုင်ကြောင်း ဘူမိဗေဒ အစီရင်ခံစာမှာ ကျွန်မတို့ တွေ့ရပါတယ်။ ယခုနှစ် မိုးရွာသွန်းမှုကြောင့် အဆိုပါကန်များပြို ကျခဲ့ မယ်ဆိုရင် မြစ်အောက်မှာရှိတဲ့ ရာဇဂြိုလ်ဆည်မှာ ပုံမှန်ထက်အနည်းဆုံး ၁၀ ပေ ရေတက်လာမှာ ဖြစ်ပါတယ်။ ဒီဆည်ဟာ ပုံမှန်နဲ့ထူးကဲမိုးရွာသွန်းမှုတွေအတွက်သာ ဒီဇိုင်းရေးဆွဲထားခြင်းဖြစ်ပြီးတော့ ယခုကဲ့သို့ ရုတ်တရက်ကျလာမယ့် မြေပြို အနည်တွေအတွက်တော့ တွက်ချက်ထားတာမဟုတ်တဲ့ အတွက် အလွန်ပဲ ဘေးအန္တရာယ်ရှိနေကြောင်းကို ကျွန်မတို့ နားလည်နိုင်ပါတယ်။ ယခုနှစ်ဟာ လွှတ်တော်ကိုယ်စားလှယ်ကြီးများနှင့် အများပြည်သူတွေ နားလည်ထားပြီးတဲ့အတိုင်း အယ်လ်နီညို လို့ ခေါ်တဲ့ ရာသီဥတုဖောက်ပြန်မှု ပြင်းထန်တဲ့နှစ်ပဲ ဖြစ်ပါတယ်။ ဒီလိုနှစ်တွေမှာ မိုးရွာသွန်းရက်ဟာ တိုတောင်းတယ်လို့ဆိုပေမယ့် မိုးရေချိန်ကတော့ အခြားနှစ်တွေကနဲ့ ကွာခြားခြင်းမရှိပါဘူး။ ဒါကြောင့် အချိန်တိုအတွင်း မိုးရွာသွန်းမှုဟာ ပိုမိုအရှိန်အဟုန် မြင့်မားလာနိုင်ပါတယ်။ ၎င်းအကျိုးဆက်အဖြစ် မြစ်ချောင်းတွေမှာ ရေစီးဆင်းမှုရဲ့ အရှိန်ဟာ အချိန်တိုအတွင်းမှာ သိသိသာသာမြင့်တက်လာမှာ ဖြစ်ပါ တယ်။ ကျွန်မတို့ရဲ့ ဆည်မြောင်း၊ တာတမံတွေဟာ ဒီလိုအရှိန်အဟုန်နဲ့ ရေစီးဝင်မှုဒဏ်ကို မလွဲမသွေ ခံစားရမှာဖြစ်ပါတယ်။ ဥက္ကဌကြီးရှင့်။ ယခင်နှစ်က ရေကြီးရေလျှံမှုကြောင့် ရေဖုံးလွှမ်းခံခဲ့ရတဲ့ဒေသတွေမှာ ရေကျ သွားတဲ့အခါမှာ ရွှံ့နွံတွေဖုံးအုပ်ပြီးတော့ ကျန်ရစ်ခဲ့ပါတယ်။ ဥပမာအားဖြင့်ဆိုလို့ရှိရင် ကလေးမြို့မှာ ရေကျသွားတဲ့အခါ နေရာအလိုက် ရွှံ့နွံတွေရဲ့ အထူဟာ သုံးပေကနေ ခုနစ်ပေအထိ ဖုံးလွှမ်းကျန်ရစ် ကြောင်းကို တွေ့ရပါတယ်။ ရေပိုလွှဲကနေကျော်ပြီးတော့ ကျဆင်းလာတဲ့ရေကြောင့် ထိုမျှအထိ ရွှံ့နွံ တွေ ကျန်ရစ်တယ်ဆိုရင် ဆည်များအတွင်းမှာ အနည်တွေ ဘယ်လောက်ရှိပြီး ရေသိုလှောင်နိုင်မှု ပမာဏ ဘယ်လောက်လျော့နည်းနေပြီဆိုတာကို ဘယ်သူမှ တိုင်းတာထားတာမရှိသေးပါဘူး။ ဒါပေမဲ့ ဘေးအန္တရာယ်ကြီးကတော့ ကြီးမားနေပြီဖြစ်တယ်ဆိုတာတော့ ကျွန်မတို့ ခန့်မှန်းလို့ရပါတယ်။ အဆိုပါ ဆည်မြောင်းတာတမံက ရေပိုလွှဲ ရေကျော်ကျမှုနဲ့ပင် ၂၀၁၅ ခုနှစ် ဇူလိုင်လနှင့် သြဂုတ်လအတွင်း ပြည်သူလူထုတွေရဲ့ အသက်အိုးအိမ်စည်းစိမ်ဟာ များစွာထိခိုက်ခဲ့သည်ဖြစ်ရာ ဆည်ကြီးများ ကျိုးပျက်မယ်ဆိုရင် ယခင်နှစ်ကထက် များစွာပိုမိုထိခိုက်ခံစားရမှာ သေချာပဲဖြစ်ပါတယ်။ အဆိုပါ ဖြစ်စဉ်တွေကို သက်ဆိုင်ရာဝန်ကြီးဌာနတွေအနေနဲ့ ကောင်းစွာသိရှိနိုင်ခဲ့ပြီး ၎င်းတို့ရဲ့ ပြည်ပအကြံပေး များကလည်း စစ်ဆေးသတိပေးခဲ့ကြောင်းကိုလည်း သိရပါတယ်။ သို့သော်လည်း ပွင့်လင်းရာသီ ကုန်လုပြီဖြစ်နေတဲ့ ယနေ့ထက်တိုင် တစ်စုံတရာ အရေးယူဆောင်ရွက်ခြင်း၊ ကြိုတင်ပြင်ဆင် ကာကွယ်တားဆီးခြင်းများ ဆောင်ရွက်နေတာကို ကျွန်မတို့ အားရဖွယ်ကောင်းအောင် မတွေ့ရှိရပါဘူး။ လေးစားအပ်ပါသော ဥက္ကဋ္ဌကြီးရှင့်။ ပညာရှင်များရဲ့ ခန့်မှန်းချက်အရ မြန်မာနိုင်ငံကို မုတ်သုံး ရောက်ရှိဖို့ရာ မေလ တတိယပတ်နှင့် နောက်ဆုံးပတ်အတွင်းဖြစ်ပြီး ဇူလိုင်လခန့်မှာတော့ ဆည်ကြီး များနှင့် မြေပြို ကန်များအတွင်းကို မိုးရေတွေဟာ အလုံးအရင်းနဲ့ ဝင်ရောက်လာတော့မှာဖြစ်ပါတယ်။ ရက်တွက်ကြည့်မယ်ဆိုရင်တော့ အချိန်သိပ်မကျန်တော့ပါဘူး။ အချိန်မီပြင်ဆင်ကာကွယ်မှုမှ မဆောင် ရွက်နိုင်ခဲ့ဘူးဆိုရင် စစ်ကိုင်းတိုင်းဒေသကြီး၊ ချင်းပြည်နယ်၊ မကွေးတိုင်းဒေသကြီးတို့မှာရှိတဲ့ လူဦးရေ ၂၅၀၀၀၀ ကျော်ဟာ ယခင်နှစ်ကထက် ကြီးမားတဲ့ သဘာဝဘေးအန္တရာယ်နဲ့ ရင်ဆိုင်ရဖွယ်ရာ ရှိနေ ပါပြီ။ ကျွန်မတို့ရဲ့ ယခု လေ့လာမှုကတော့ ချင်း၊ ရခိုင်ရိုးမတစ်လျှောက်မှာရှိတဲ့ ဆည်ကြီးသုံးခု အတွက်သာ ဖော်ပြထားခြင်းဖြစ်ပြီး နိုင်ငံရဲ့အတွင်းမှာ အလားတူဘေးအန္တရာယ်ရှိနိုင်တဲ့ ဆည်မြောင်း တာတမံတွေ ဘယ်လောက်ရှိတယ်ဆိုတာကိုတော့ ကျွန်မတို့ မသိရှိနိုင်ပါဘူးရှင်။ ကမ္ဘာပေါ်မှာ ငလျင် အန္တရာယ်ကလွဲပြီး အခြားသဘာဝဘေးအန္တရာယ်တွေဟာ ကြိုတင်လေ့လာသိရှိ၊ ကြိုတင်ကာကွယ် နိုင်တဲ့ အခြေအနေတွေမှာ ရှိပါတယ်။ မိမိနိုင်ငံဖွံ့ဖြိုးတိုးတက်ရေးအတွက် အရင်းအနှီးကြီးမားစွာ တည်ဆောက်ခဲ့ကြရတဲ့ အခြေခံအဆောက်အအုံကြီးတွေရဲ့ အပေါ်မှာ အန္တရာယ်ရှိနေခြင်းနှင့် ၎င်းတို့ရဲ့ ထိခိုက်မှုကြောင့် နိုင်ငံသူနိုင်ငံသားတို့ရဲ့ ဘဝ၊ အသက်မွေးမှုနှင့် အိုးအိမ်စည်းစိမ်တို့ကို ခြိမ်းခြောက် နေခြင်းတို့ကို ကြိုတင်ပြင်ဆင်ကာကွယ်နိုင်ရန် အချိန်မီအင်တိုက်အားတိုက် ဆောင်ရွက်ရမယ့် အချိန်မှာ ဆောင်ရွက်မှုတွေ နှေးကွေးနောက်ကျနေမယ်ဆိုရင်၊ အကြောင်းအမျိုးမျိုးတွေ ပြနေကြ ဦးမယ်ဆိုရင်၊ ကျွန်မတို့ကလည်း အခုလိုများ လွှတ်တော်မှာ တင်ပြနိုင်ဖို့ရာ အခွင့်အရေးမရှိခဲ့ဘူးဆိုရင် ပြည်သူ့လွှတ်တော်နှင့် နိုင်ငံတော်အစိုးရတစ်ရပ်အတွက် တာဝန်မကျေပွန်မှုအဖြစ် မှတ်တမ်းတင် ကျန်ရစ်တော့မှာဖြစ်သလို ကျွန်မတို့ရဲ့ အစိုးရသစ်အတွက်လည်း ကြီးမားတဲ့စိန်ခေါ်မှုကြီးနဲ့ ရင်ဆိုင်ရ မှာဖြစ်ပါတယ်။ ဒါကြောင့် နိဂုံးချုပ်အားဖြင့် လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးရှင့်။ ကျွန်မရဲ့အဆိုဖြစ်တဲ့ ထိန်းသိမ်းပြုပြင်ရန် နောက်ကျလျက်ရှိသဖြင့် ပြည်သူလူထုရဲ့ အသက်အိုးအိမ် စည်းစိမ်ကို ခြိမ်းခြောက်နေသော မကွေးတိုင်းဒေသကြီး မုန်းချောင်းတစ်လျှောက်ရှိ မုန်းတမံနှင့် ကြီးအုံကြီးဝတမံပျက်စီးမှုများနှင့် စစ်ကိုင်းတိုင်းဒေသကြီး-ချင်းပြည်နယ်နယ်စပ်၊ ရာဇဂြိုလ်ဆည် အထက်မှာရှိတဲ့ မြေပြို ကန်တို့အတွက် ယခုလာမယ့် မိုးရာသီမတိုင်မီ အမြန်ဆုံးလုပ်ဆောင်ရန် ပြည်ထောင်စုအစိုးရအား တိုက်တွန်းကြောင်းအဆိုကို ပြည်သူ့လွှတ်တော်ဥက္ကဋ္ဌကြီးမှတစ်ဆင့် ပြည်သူ့ လွှတ်တော်ကို တင်သွင်းအပ်ပါတယ်ရှင့်။ ကျေးဇူးတင်ပါတယ်ရှင်။</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီအဆိုဟာ စတင်ခါစက ပြီးခဲ့တဲ့ ၅ ရက်နေ့က အရေးကြီးအဆိုအဖြစ်နဲ့ တင်သွင်းခဲ့တယ်။ ယခု သာမန်အဆိုအဖြစ်နဲ့ နောက်ကျပြီး တင်သွင်းခွင့် ရခဲ့တယ်လို့ အဆိုရှင်က ဆွေးနွေးသွားတာ ကြားသိရပါတယ်။ ကျွန်တော်တို့ လွှတ်တော်ဟာ ပြီးခဲ့တဲ့ ၆ ရက်နေ့က အားလုံးရပ်နားတာ အားလုံးအသိပါ။ ဒါ တစ်ခု။ နောက်တစ်ခုက အရေးကြီးအဆို ကနေပြီးတော့ သာမန်အဆိုအဖြစ်နဲ့ တင်သွင်းခွင့်ရတယ်ဆိုတာက ဒီ Issue ကို ကျွန်တော် ဖတ်ပါတယ်။ ဖတ်တဲ့အခါမှာ အခုနက အဆိုရှင်ဆွေးနွေးသလိုပဲ စာထဲမှာရော၊ အခုဆွေးနွေးတဲ့အခါမှာရော တွေ့ရတာက ထိန်းသိမ်းပြုပြင်ရန် နောက်ကျလျက်ရှိသဖြင့် တင်တာ တစ်ကြောင်း၊ နောက်တစ်ခုက ဒီလိုဆည်တွေ ကျိုးပေါက်မယ်ဆိုလို့ရှိရင် ဖြစ်လာမယ့်အန္တရာယ်တွေ အတွက် စေတနာထားပြီးတော့ ပါတာတစ်ကြောင်း ဒီလိုတော့ပါပါတယ်။ သို့သော် အရေးကြီးအဆိုမှာ သတ်မှတ်တဲ့အင်္ဂါရပ်တွေရှိပါတယ်။ မဖြစ်ပေါ်သေးတဲ့ကိစ္စကို အရေးကြီးအဆို တင်လို့မရပါဘူး။ အခု နလိုပဲ ဆည်တွေကျိုးပေါက်လို့ရှိရင် ဘယ်လိုအန္တရာယ်တွေဖြစ်လာမယ်ဆိုပြီးတော့ မိမိရဲ့ ထင်မြင် မှန်းဆချက်တွေကို အရေးကြီးအဆိုတင်လို့မရပါဘူး။ ထို့အတူပဲ အရေးကြီးအဆိုမှာ လောလောဆယ် ဖြစ်ပွားနေတဲ့ကိစ္စ ဖြစ်ရမယ်။ အဲဒီအရေးကြီးအဆိုသည် လောလောဆယ်ဖြစ်ပွားနေရုံတင်မကဘူး။ သာမန်နည်းလမ်းနှင့် သာမန်အဆိုအားဖြင့် ဆွေးနွေးလို့မရတဲ့အခြေအနေမျိုးဖြစ်ရမယ်။ ဒီလိုသတ်မှတ် ထားတဲ့ အင်္ဂါရပ်တွေရှိတယ်။ ဒါကြောင့်မို့လို့ ဒီအဆိုကို အရေးကြီးအဆိုအဖြစ်ကနေပြီးတော့ သာမန်အဆိုအဖြစ် ကျွန်တော် တင်သွင်းခွင့်ပေးခဲ့တယ်။ နောက်ကျရတဲ့အကြောင်းပြောမယ်ဆိုရင် ကျွန်တော်တို့ ၆ ရက်နေ့မှာ လွှတ်တော်နားတယ်။ အခုမှ ၂ ရက်နေ့ကမှ ပြန်စတယ်။ ဒါ အားလုံးကို သိစေချင်ပါတယ်။ နို့မို့ဖြစ်လို့ရှိရင် ကျွန်တော် ဒီလိုရှင်းမပြရင် ကျွန်တော်တို့ လွှတ်တော်ကပဲ အရေးကြီးအဆိုတင်ထားတာကို အခု နောက်ကျပြီးမှ ပေါ်လာသလိုဖြစ်မှာစိုးလို့ ကျွန်တော် ဒါ ပွင့်ပွင့်လင်းလင်း တင်ပြတာပါ။ အရေးကြီးအဆိုဟာ အင်္ဂါရပ်နဲ့ညီအောင်လုပ်ပါ။ အင်္ဂါရပ်နဲ့ ညီရင်တော့ အရေးကြီးအဆို ပေးလိုက်မှာပါ။ အဲဒီ တုန်းကတည်းက အင်္ဂါရပ်နဲ့မညီလို့ အဆိုရှင်ကို ခေါ်ဆိုဆွေးနွေးတယ်။ ဒါအင်္ဂါရပ်နဲ့မညီဘူး။ သာမန်အဆိုတော့ ပေးမယ်လို့ ကျွန်တော် ပွင့်ပွင့် လင်းလင်းပြောလိုက်တယ်။ ပြောတဲ့အတိုင်းပဲ ကျွန်တော် အခုပေးတယ်။ ဒါကြောင့်မို့လို့ မသိတဲ့အခါ ကျတော့ ကျန်တဲ့ကိုယ်စားလှယ်တွေက အရေးကြီးအဆိုတင်ထားတာကို ဘာလို့သာမန်အဆိုအဖြစ်နဲ့ နောက်ကျပြီးတော့ လွှတ်တော်မှာ ပေါ်လာသလဲလို့ ယုန်ထင်၊ ကြောင်ထင်ဖြစ်မှာစိုးလို့ ကျွန်တော့်ဘက် ကပွင့်ပွင့်လင်းလင်း ပြောတာဖြစ်ပါ တယ်။
</speech>
<speech type='speaker'>
ဒေါ်ခင်စန်းလှိုင် တင်သွင်းသွားတဲ့အဆိုကို ထောက်ခံမယ့် လွှတ်တော် ကိုယ်စားလှယ်အား ဖိတ်ခေါ်ပါတယ်။
</speech>
<speech><mp id='450'>ဦးတင်ထွန်းနိုင်(ဆိပ်ကြီးခနောင်တိုမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဌကြီးနှင့် ပြည်သူ့လွှတ်တော်ကိုယ်စားလှယ်များ၊ ပြည်ထောင်စုအစိုးရအဖွဲ့ဝင် ဝန်ကြီးများ၊ ကြွရောက်လာကြတဲ့ ဧည့်သည်တော်များအားလုံး မင်္ဂလာပါ။ ကျွန်တော်ကတော့ ရန်ကုန် တိုင်းဒေသကြီး၊ ဆိပ်ကြီးခနောင်တိုမဲဆန္ဒနယ်က ပြည်သူ့လွှတ်တော်ကိုယ်စားလှယ် ဦးတင်ထွန်းနိုင် ဖြစ်ပါတယ်။ ကျွန်တော့်အနေနဲ့ ဒီကနေ့မှာ စစ်ကိုင်းတိုင်းဒေသကြီး၊ ပုလဲမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါ်ခင်စန်းလှိုင် တင်သွင်းတဲ့ ထိန်းသိမ်းပြုပြင်ရန် နောက်ကျလျက် ရှိသဖြင့် ပြည်သူလူထု၏ အသက်အိုးအိမ်စည်းစိမ်ကို ခြိမ်းခြောက်နေသော မကွေးတိုင်းဒေသကြီး၊ မုန်းချောင်းတစ်လျှောက်ရှိ မုန်းတမံနှင့် ကြီးအုံကြီးဝတမံ ပျက်စီးမှုများနှင့် စစ်ကိုင်းတိုင်းဒေသကြီးချင်းပြည်နယ်နယ်စပ်၊ ရာဇဂြိုလ်ဆည်အထက်ရှိ သဘာဝမြေပြို ကန်တို့အတွက် ယခုလာမည့် မိုးရာသီ မတိုင်မီ အမြန်ဆုံးလုပ်ဆောင်ရန် ပြည်ထောင်စုအစိုးရအား တိုက်တွန်းကြောင်းအဆိုကို ထောက်ခံ ဆွေးနွေးသွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ အဆိုရှင် ဒေါ်ခင်စန်းလှိုင် ပြည့်ပြည့်စုံစုံ ဆွေးနွေးသွားသလို ပြီးခဲ့တဲ့နှစ် ၂၀၁၅ ခုနှစ် ဇူလိုင်လမှ စက်တင်ဘာလအတွင်း ဖြစ်ပွား ခဲ့တဲ့ ရေကြီးရေလျှံမှုကပ်ဘေးဒုက္ခကို မြန်မာနိုင်ငံတစ်ဝန်းက မိဘပြည်သူတွေ အလူးအလဲ ခါးဆီး ခံစားခဲ့ရတာကို အားလုံးသိရှိကြပြီးဖြစ်ပါတယ်။ လက်ရှိအချိန်မှာလည်း အယ်လ်နီညို ရာသီဥတု အကျိုးဆက်ကြောင့် နိုင်ငံနှင့်တစ်ဝန်း မီးလောင်ခြင်း၊ လေပြင်းတိုက်ခတ်ခြင်း၊ မိုးသီးများကြွေကျခြင်း၊ အပူချိန်လွန်ကဲပြင်းထန်ခြင်းစတာတွေ ဖြစ်ပွားလျက်ရှိနေပြီး ပြည်သူတွေ ဒုက္ခပင်လယ်ဝေနေတာကို ဝမ်းနည်းကြေကွဲဖွယ်ရာ မြင်တွေ့ကြားသိနေရပါတယ်။ သဘာဝဘေးအန္တရာယ်အမျိုးမျိုးရှိတဲ့အနက် ကြိုတင်သိရှိကာကွယ်နိုင်ရန် အခွင့်အလမ်းနည်းပါးတဲ့ ငလျင်ဒဏ်ကပ်ဘေးကလွဲလို့ ကျန်တဲ့ ရေဘေး၊ မီးဘေး၊ မုန်တိုင်းဘေးစတဲ့ သဘာဝဘေးအန္တရာယ်တွေဟာ အချိန်အတိုင်းအတာတစ်ခုအထိ ကြိုတင်သိရှိနိုင်တဲ့အတွက် ပြည်သူလူထုရဲ့ အသက်အိုးအိမ်စည်းစိမ် ထိခိုက်ပျက်စီးဆုံးရှုံးမှုမရှိရလေ အောင် သက်ဆိုင်ရာဝန်ကြီးဌာနများနဲ့၊ သက်ဆိုင်ရာတာဝန်ရှိအဖွဲ့အစည်းများအနေနဲ့ ကာကွယ် တားဆီးရေး၊ ကယ်ဆယ်ရေးလုပ်ငန်းစဉ်များကို အားသွန်ခွန်စိုက် အလေးထား၍ အချိန်မီဆောင်ရွက် ကြရမှာဖြစ်ပါတယ်။ ဒါပေမယ့်လို့ ၂၀၀၈ ခုနှစ် နာဂစ်ကပ်ဘေးအပါအဝင် မနှစ်ကဖြစ်ပွားခဲ့တဲ့ ရေကြီး ရေလျှံမှုနဲ့ အယ်လ်နီညို အကျိုးဆက်ကြောင့် လတ်တလောဖြစ်ပွားလျက်ရှိတဲ့ နိုင်ငံတစ်ဝှမ်းက သဘာဝ ဘေးအန္တရာယ်များကို လေ့လာကြည့်ရင် ထိရောက်တဲ့ ကြိုတင်ကာကွယ်မှုအပိုင်း၊ ကူညီကယ်ဆယ်ရေး အပိုင်းတွေ အင်မတန်အားနည်းခဲ့တဲ့အတွက် ပြည်သူလူထုရဲ့ အသက်အိုးအိမ်စည်းစိမ်တွေ အလဟဿ ဖိတ်စင်ဆုံးရှုံးခဲ့ရတာကို စိတ်ထိခိုက်ဖွယ်ရာ တွေ့ရှိရမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ပုလဲမဲဆန္ဒနယ်မှ ဒေါ်ခင်စန်းလှိုင် တင်သွင်းတဲ့ အခု အဆိုနှင့်ပတ်သက်ပြီး စိစစ်ကြည့်ပြန်ရင်လည်း ပြီးခဲ့တဲ့နှစ်မှာဖြစ်ပွားခဲ့တဲ့ ရေကြီးရေလျှံမှုကြောင့် အကြီးအကျယ်ထိခိုက်ပျက်စီးခဲ့ရတဲ့ မကွေးတိုင်းဒေသကြီးရှိ ကြီးအုံကြီးဝတမံ၊ မုန်းတမံက ရေပိုလွှဲ တွေ၊ ချင်းပြည်နယ်က သဘာဝမြေပြို ကန်တွေ အစရှိသည်တို့ကို လုံလောက်တဲ့ ပြင်ဆင်ထိန်းသိမ်းမှု များ အချိန်မီလုပ်ဆောင်ရန် ပျက်ကွက်ခဲ့တာကို အထူးစိုးရိမ်ထိတ်လန့်ဖွယ်ရာတွေ့ရှိနေရပါတယ်။ အဆိုပါ ပျက်စီးမှုများဟာ ပြီးခဲ့တဲ့ ၂၀၁၅ ခုနှစ် စက်တင်ဘာလမှာ ဖြစ်ပွားခဲ့တာမို့ အခုဆိုရင် ရှစ်လသာ အချိန်ကြာမြင့်ခဲ့ပြီ ဖြစ်ပါတယ်။ ၂၀၁၅ ခုနှစ်၊ ရွေးကောက်ပွဲနှင့်အတူ ဖြစ်ထွန်းပေါ်ပေါက် လာခဲ့တဲ့ အစိုးရသစ်တာဝန်ယူတာ တစ်လခန့်သာ ရှိသေးတာကိုလည်း ကျွန်တော်တို့ နားလည် ပါတယ်။ သို့သော် အခုလို ပြည်သူလူထုရဲ့ အသက်အိုးအိမ်စည်းစိမ်ပေါင်းများစွာနဲ့ သက်ဆိုင်နေတဲ့ ကိစ္စ၊ နိုင်ငံတော်နှင့်နိုင်ငံသားတို့ရဲ့ အကျိုးစီးပွားကို ဆိုးဆိုးရွားရွား ထိခိုက်ပျက်စီးဖို့ အလားအလာ ရှိနေတဲ့ ကိစ္စတစ်ရပ်ကို လိုအပ်တဲ့အရေးယူဆောင်ရွက်မှုတွေ အချိန်မီလုပ်ဆောင်ရန် လပေါင်းများစွာ ဘာကြောင့် ပျက်ကွက်ခဲ့ရတယ်ဆိုတာကို သက်ဆိုင်ရာဝန်ကြီးဌာနအနေနဲ့ အကြောင်းအကျိုးယုတ္တိ ခိုင်ခိုင်မာမာနဲ့ ပွင့်လင်းမြင်သာစွာ တိုင်းပြည်ကို အသိပေးရှင်းလင်းဖို့ တာဝန်ရှိနေတာကိုလည်း သတိ ပြုရမှာ ဖြစ်ပါတယ်။ အရေးကြီးဆုံးကတော့ အခုကစလို့ ရသမျှအချိန်မှာ အကျိုးရှိစွာ အဲဒီအချိန်ကို အသုံးချပြီး အပ်နှင့်ထွင်းရမယ့်ကိစ္စကို ပုဆိန်နဲ့ပေါက်ရတယ်ဆိုဦးတော့ မိမိတို့နိုင်ငံသူ နိုင်ငံသားများ ရဲ့ အသက်အိုးအိမ်စည်းစိမ်ပျက်စီးဆုံးရှုံးမှုကို ကာကွယ်တားဆီးနိုင်ရေးအတွက် သက်ဆိုင်ရာ တာဝန်ရှိ အဖွဲ့အစည်းများအနေနဲ့ ဖြစ်နိုင်သမျှသော နည်းလမ်းပေါင်းစုံသုံးပြီး အားသွန်ခွန်စိုက် ကြိုးပမ်း ကာကွယ်တားဆီးကြရမှာဖြစ်ပါတယ်။ လေးစားပါသော ဥက္ကဋ္ဌကြီးခင်ဗျား။ နိဂုံးချုပ်အနေနဲ့ ပြောလိုတာကတော့ ကျွန်တော်တို့ မြန်မာ နိုင်ငံသူနိုင်ငံသားများဟာ သဘာဝဘေးအန္တရာယ်တွေနဲ့ ရင်ဆိုင်ကြုံတွေ့ရလေတိုင်း အမြဲလိုလို လည်စင်းခံရင်း အသက်အိုးအိမ်စည်းစိမ်တွေကို စတေးခဲ့ရတဲ့ အစဉ်အလာဆိုးကနေ ရုန်းထွက်နိုင်ရေး မျှော်တွေးပြီး စစ်ကိုင်းတိုင်းဒေသကြီး၊ ပုလဲမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါ်ခင်စန်းလှိုင် တင်သွင်းတဲ့ ပြည်ထောင်စုအစိုးရအား တိုက်တွန်းကြောင်းအဆိုကို လေးလေး နက်နက် ထောက်ခံဆွေးနွေးအပ်ပါတယ်။ ကျေးဇူးတင်ပါတယ်။</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ ပုလဲမဲဆန္ဒနယ်မှ ဒေါ်ခင်စန်းလှိုင် တင်သွင်းတဲ့အဆိုကို လွှတ်တော်ကိုယ်စားလှယ်တစ်ဦးက ထောက်ခံသွားပါတယ်။ ဒီအဆိုနှင့်စပ်လျဉ်း ပြီး ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၁၆၈ နည်းဥပဒေခွဲ(ခ) နည်းဥပဒေခွဲငယ် (၃)အရ လက်ခံဆွေးနွေးရန်သင့်/မသင့် လွှတ်တော်ရဲ့ ဆန္ဒရယူပါ့မယ်။ ဒေါ်ခင်စန်းလှိုင်တင်သွင်းတဲ့ အဆိုကို လက်ခံဆွေးနွေးရန် လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'> သဘောမတူတဲ့သူ ရှိပါသေးသလားခင်ဗျား။</speech>
<speech type='speaker'>လွှတ်တော်ကိုယ်စားလှယ်များ ခင်ဗျား။ လွှတ်တော်က သဘောတူတဲ့အတွက် ဒေါ်ခင်စန်းလှိုင် တင်သွင်းတဲ့ ထိန်းသိမ်းပြုပြင်ရန် နောက်ကျလျက်ရှိသဖြင့် ပြည်သူလူထု၏အသက်အိုးအိမ်စည်းစိမ်ကို ခြိမ်းခြောက်နေသော မကွေး တိုင်းဒေသကြီး၊ မုန်းချောင်းတစ်လျှောက်ရှိ မုန်းတမံနှင့် ကြီးအုံကြီးဝတမံ ပျက်စီးမှုများနှင့် စစ်ကိုင်း တိုင်းဒေသကြီး-ချင်းပြည်နယ်နယ်စပ်၊ ရာဇဂြိုလ်ဆည်အထက်ရှိ သဘာဝမြေပြို ကန်တို့အတွက် ယခု လာမည့် မိုးရာသီမတိုင်မီ အမြန်ဆုံးလုပ်ဆောင်ရန် ပြည်ထောင်စုအစိုးရအား တိုက်တွန်းကြောင်းအဆို ကိုလက်ခံဆွေးနွေးရန်ဆုံးဖြတ်ကြောင်း ကြေညာပါတယ်။ (ဩဘာသံများ)</speech>
</new_section>
<new_section>
<title>ဒေါ်ခင်စန်းလှိုင်၊ ပုလဲမဲဆန္ဒနယ်က တင်သွင်းသော အဆိုနှင့်စပ်လျဉ်း၍ ဆွေးနွေးလိုသည့် လွှတ်တော်ကိုယ်စားလှယ်များရှိလျှင် အမည်စာရင်းတင်သွင်းနိုင်ကြောင်း ဥက္ကဋ္ဌကကြေညာခြင်း</title>
<speech type='speaker'>
ယင်းအဆိုနှင့်စပ်လျဉ်းပြီး ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၁၆၈ နည်းဥပဒေခွဲ(ခ)နည်းဥပဒေခွဲငယ်(၅)အရ ဆွေးနွေးမယ့် လွှတ်တော်ကိုယ်စားလှယ်များအနေနဲ့ ၁၀-၅-၂၀၁၆ ရက်(အင်္ဂါနေ့)ညနေ ၄း၀၀ နာရီ နောက်ဆုံးထားပြီး ပြည်သူ့လွှတ်တော်ရုံး၊ ခေတ္တ ညွှန်ကြားရေးမှူးချုပ်ထံ အမည်စာရင်းတင်သွင်းကြရန် ဖြစ်ပါတယ်။
</speech>
</new_section>
</new_section></motion></MotionSection>
</discussion><postface>
<title>ပြည်သူ့လွှတ်တော်ဥက္ကဋ္ဌက ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၂၂)ရက်မြောက်နေ့ ရပ်နားကြောင်းနှင့် အစည်းအဝေး (၂၃)ရက်မြောက်နေ့ ဆက်လက်ကျင်းပမည့် နေ့ရက်နှင့်အချိန်ကိုကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ယခု ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၂၂)ရက်မြောက်နေ့ကို ရပ်နားပါမယ်။ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၂၃)ရက်မြောက်နေ့ကို ၂၀၁၆ ခုနှစ်၊ မေလ ၆ ရက် (သောကြာနေ့) နံနက် ၁၀း၀၀ နာရီအချိန်မှာ ဆက်လက်ကျင်းပမှာဖြစ်ကြောင်း ကြေညာပါတယ်။(ဩဘာသံများ) 
</speech>
</postface>
</transcript>
</doc>