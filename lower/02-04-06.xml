<doc>
<docinfo>
<docno>02-04-06.xml</docno>
<term value='02'>ဒုတိယအကြိမ်</term>
<session value='04'/>
<sittingday value='06'> </sittingday>
<legislature value='lower'>ပြည်သူ့လွှတ်တော်</legislature>
<title>
ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး ဆဋ္ဌမနေ့မှတ်တမ်း
</title>
<date>
၁၃၇၈ ခုနှစ်၊ တပို့တွဲလဆန်း ၁၃ ရက် (၂၀၁၇ ခုနှစ်၊ ဖေဖော်ဝါရီလ ၉ ရက်) (ကြာသပတေးနေ့)
</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ဒုတိယအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး ဆဋ္ဌမနေ့ကို နံနက် ၁၀း၀၀ နာရီအချိန်၌ စတင်ကျင်းပပါသည်။ ပြည်သူ့လွှတ်တော်အစည်းအဝေးကို ကြီးကြပ်ကွပ်ကဲသူအဖြစ် ပြည်သူ့လွှတ်တော်ဥက္ကဋ္ဌ ဦးဝင်းမြင့် က ဆောင်ရွက်ပြီး၊ အခမ်းအနားမှူးအဖြစ် ဦးတင်ဝင်းအောင်၊ ညွှန်ကြားရေးမှူးချုပ်၊ ပြည်သူ့လွှတ်တော်ရုံးက ဆောင်ရွက်ပါသည်။</p> 
<title>ပြည်သူ့လွှတ်တော်ဥက္ကဋ္ဌနေရာယူခြင်း ပြည်သူ့လွှတ်တော် အစည်းအဝေး အထမြောက်ကြောင်းနှင့် စတင်ကျင်းပကြောင်း ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ ကျင်းပတဲ့ ဒုတိယအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး ဆဋ္ဌမနေ့မှာ ပြည်သူ့လွှတ်တော် လွှတ်တော် အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ပြည်သူ့လွှတ်တော် ကိုယ်စားလှယ် ၄၂၆ ဦးရှိတဲ့အနက် ၃၈၉ ဦး တက်ရောက်ပါတယ်။ အစည်းအဝေးသို့ တက်ရောက် ခွင့်ရှိသူဦးရေ စုစုပေါင်းရဲ့ ၉၁.၃၁ ရာခိုင်နှုန်းရှိတဲ့အတွက် အစည်းအဝေး အထမြောက်ကြောင်းနှင့် စတင်ကျင်းပကြောင်း ကြေညာပါတယ်။ (ဩဘာသံများ)
</speech>
<leave>
<title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type='speaker'>
ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များအတွက် ခွင့်ပန်ကြားရန်ဖြစ်ပါတယ်။
</speech>
<speech><mp id='296'>ဦးသောင်းဌေးလင်း(အဖွဲ့ဝင်၊ လွှတ်တော်အခွင့်အရေးကော်မတီ)</mp>လေးစားအပ်ပါသော ပြည်သူ့လွှတ်တော်ဥက္ကဌကြီးခင်ဗျား။ ယနေ့ ၂၀၁၇ ခုနှစ်၊ ဖေဖော်ဝါရီလ ၉ ရက်နေ့ ဒုတိယအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး ဆဋ္ဌမနေ့သို့ မတက်ရောက်နိုင်ပါသဖြင့် ခွင့်ပန်ကြားသူ လွှတ်တော်ကိုယ်စားလှယ်များ၏ကိုယ်စား ပြည်သူ့လွှတ်တော် လွှတ်တော်အခွင့်အရေးကော်မတီ အဖွဲ့ဝင် ကျွန်တော် ဦးသောင်းဌေးလင်း၊ ပုသိမ်ကြီးမဲဆန္ဒနယ်က စုစည်းတင်ပြသွားမှာဖြစ်ပါတယ်။ ပြည်သူ့လွှတ်တော်မှာ ယနေ့ တက်ရောက်ခွင့်ရှိသော ကိုယ်စားလှယ် ၄၂၆ ဦးရှိပြီး တက်ရောက်သူ ကိုယ်စားလှယ် ၃၈၉ ဦးရှိကာ ယနေ့ ခွင့်ပန်ကြားသူ ၂၄ ဦးဖြစ်ပါတယ်။ ခွင့်ပန်ကြားသူများကတော့ (၁) ရွှေကူမဲဆန္ဒနယ်မှ ဦးဇာနည်မင်း ခွင့် ၂ ရက်၊ (၂) ဘောလခဲမဲဆန္ဒနယ်မှ ဦးအေးမောင် ခွင့် ၂ ရက်၊ (၃) ဇီးကုန်းမဲဆန္ဒနယ်မှ ဦးဉာဏ်ထွန်း ခွင့် ၂ ရက်၊ (၄) ကျောက်တန်းမဲဆန္ဒနယ်မှ ဒေါ်အေးမြမြမျိုး ခွင့် ၂ ရက်၊ (၅) ပင်လောင်းမဲဆန္ဒနယ်မှ ဦးခွန်မောင်သောင်း ခွင့် ၁၃ ရက်၊ (၆) သရက်ချောင်းမဲဆန္ဒနယ်မှ ဦးအောင်စိုး ခွင့် ၂ ရက်၊ (၇) နောင်မွန်းမဲဆန္ဒနယ်မှ ဦးဂျီဖုန်ဆားရ် ခွင့် ၁ ရက်၊ (၈) မဟာအောင်မြေမဲဆန္ဒနယ်မှ ဦးငြိမ်းသစ်(ခ) ဦးသောင်းထွန်း ခွင့် ၁ ရက်၊ (၉) မိုင်းဆတ်မဲဆန္ဒနယ်မှ ဦးစိုင်းခတ္တိယ ခွင့် ၁၆ ရက်၊ (၁၀) ကွမ်းခြံကုန်းမဲဆန္ဒနယ်မှ ဦးစိုးသူရထွန်း ခွင့် ၁ ရက်၊ (၁၁) တီးတိန်မဲဆန္ဒနယ်မှ ဦးကျင့်ရှင်းထန် ခွင့် ၉ ရက်၊ (၁၂) ဓနုဖြူမဲဆန္ဒနယ်မှ ဦးတင်လှ ခွင့် ၂ ရက်၊ (၁၃) မန်တုံမဲဆန္ဒနယ်မှ ဒေါ်နန်းမိုး ခွင့် ၁ ရက်၊ (၁၄) နမ့်ဆန်မဲဆန္ဒနယ်မှ ဦးဝင်းထူး ခွင့် ၉ ရက်၊ (၁၅) နောင်ချို မဲဆန္ဒနယ်မှ ဦးထွန်းအောင်(ခ) ဦးထွန်းထွန်းဟိန် ခွင့် ၂ ရက်၊ (၁၆) သုံးခွမဲဆန္ဒနယ်မှ ဒေါ်စုစုလွင် ခွင့် ၂ ရက်၊ (၁၇) သင်္ဃန်းကျွန်းမဲဆန္ဒနယ်မှ ဦးရွှေလှ(ခ) ဦးရွှေလှဝင်း ခွင့် ၂ ရက်၊ (၁၈) သဲကုန်းမဲဆန္ဒနယ်မှ ဦးအောင်သန်း ခွင့် ၂ ရက်၊ (၁၉) ကျောက်ကြီးမဲဆန္ဒနယ်မှ ဦးမြင့်ငွေ ခွင့် ၂ ရက်၊ (၂၀) သန်လျင်မဲဆန္ဒနယ်မှ ဦးလွင်ကိုလတ် ခွင့် ၂ ရက်၊ (၂၁) မြောင်းမြမဲဆန္ဒနယ်မှ ဒေါက်တာစိုးမိုးသူ ခွင့် ၂ ရက်၊ (၂၂) ဆီဆိုင်မဲဆန္ဒနယ်မှ ဦးခွန်သန်းထူး ခွင့် ၂ ရက်၊ (၂၃) နမ္မတူမဲဆန္ဒနယ်မှ ဒေါ်နန်းခမ်းအေး ခွင့် ၁ ရက်နှင့် (၂၄) ကွန်ဟိန်းမဲဆန္ဒနယ်မှ ဒေါ်နန်းခင်စော ခွင့် ၂ ရက်တို့ဖြစ်ကြပါတယ်။ ယခင် ခွင့်ပန်ကြားသူ ၁၃ ဦး၊ ယနေ့ ခွင့်ပန်ကြားသူ ၂၄ ဦး စုစုပေါင်း ခွင့်ပန်ကြားသူ ၃၇ ဦး ဖြစ်ပါတယ်။ ခွင့်မဲ့ပျက်ကွက်သူမရှိပါကြောင်းနှင့် အထက်ပါကိုယ်စားလှယ်များ၏ ခွင့်ပန်ကြားမှုအား ခွင့်အဖြစ် ခွင့်ပြုပေးပါရန် လေးစားစွာ ပန်ကြားအပ်ပါတယ်ခင်ဗျား။</speech>
<speech type='speaker'>ခွင့်ပန်ကြားသူအားလုံးကို ခွင့်ပြုပါတယ်။</speech>
<title>
ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို မှတ်တမ်းတင်ခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့် ရှိတဲ့ လွှတ်တော်ကိုယ်စားလှယ် ၄၂၆ ဦး၊ ယခင်က ခွင့်ပန်ကြား၍ ခွင့်ပြု ထားသူ ၁၃ ဦး၊ ယနေ့ ခွင့်ပြု ထားသူ ၂၄ ဦးဖြစ်၍ လွှတ်တော်ကခွင့်ပြု ထားသူစုစုပေါင်း ၃၇ ဦး ဖြစ်ပါတယ်။ ခွင့်မဲ့ပျက်ကွက်သူမရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေ အနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်း အဝေးတက်ရောက်မှု အခြေအနေတင်ပြချက်ကို အတည်ပြုမှတ်တမ်းတင်ရန် လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
လွှတ်တော်က သဘောတူတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)
</speech>
</leave>
</preface>
<QASection>
<title>
ကြယ်ပွင့်ပြထားသည့်မေးခွန်းများကို လွှတ်တော်ကိုယ်စားလှယ်များက မေးမြန်းခြင်းနှင့် သက်ဆိုင်ရာပြည်ထောင်စုအဆင့် အဖွဲ့အစည်းဝင်က ဖြေကြားခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ မေးခွန်းများ မေးမြန်းခြင်း၊ ဖြေကြားခြင်း အစီအစဉ် စတင်ဆောင်ရွက်ပါမယ်။
</speech>
<Q-A>
<title>
သာစည်မြို့နယ်အတွင်းရှိ သဘာဝဘေးအန္တရာယ်ကြောင့် ပျက်စီးရသော လမ်း၊ တံတားများမှာ ၂၀၁၇၂၀၁၈ ဘဏ္ဍာရေးနှစ်တွင် အရေးပေါ်ဆောင်ရွက်ရမည့် လုပ်ငန်းများဖြစ်ပါသောကြောင့် ပြည်ထောင်စု သီးသန့်ရန်ပုံငွေမှ ခွင့်ပြုပေးနိုင်ပါရန်နှင့် စပ်လျဉ်းသည့်မေးခွန်း
</title>
<speech type='speaker'>
ပထမဦးစွာ သာစည်မဲဆန္ဒနယ်မှ ဦးသန်းစိုး မေးမြန်းဖို့ ဖြစ်ပါတယ်။
</speech>
<speech><mp id='307'>ဦးသန်းစိုး(သာစည်မဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များခင်ဗျား။ ကျွန်တော်ကတော့ သာစည်မဲဆန္ဒနယ် ပြည်သူ့ လွှတ်တော်ကိုယ်စားလှယ် ဦးသန်းစိုး ဖြစ်ပါတယ်။ ကျွန်တော့်အနေနဲ့ သာစည်မြို့နယ်အတွင်းမှာ သဘာဝဘေးအန္တရာယ်ကြောင့် ပျက်စီးဆုံးရှုံးသွားတဲ့ လမ်း၊ တံတား ၁၉ ခုနှင့်ပတ်သက်၍ မေးခွန်း မေးမှာဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ သာစည်မြို့နယ် အတွင်းရှိ သဘာဝဘေးအန္တရာယ်ကြောင့် ပျက်စီးဆုံးရှုံးခဲ့ရသော လမ်း၊ တံတား မြောက်မြားစွာရှိခဲ့ပါ တယ်။ သဘာဝဘေးအန္တရာယ်ကြောင့် ပျက်စီးသွားသော လမ်း၊ တံတား ၁၉ ခုမှာ ကျေးလက်နေ ပြည်သူများ၏ လူမှုစီးပွားရေးလုပ်ငန်းများအတွက် သွားလာရာတွင် မရှိမဖြစ်လိုအပ်သော၊ အရေးပါ သော ကျေးရွာချင်းဆက်လမ်း၊ တံတားများဖြစ်ပါတယ်။ ၎င်းတံတားများမှာ ၂၀၁၆-၂၀၁၇ ဘဏ္ဍာရေး နှစ်နှင့် ၂၀၁၇-၂၀၁၈ ဘဏ္ဍာရေးနှစ်များတွင် လျာထားပါဝင်ခြင်းမရှိကြောင်း သိရှိခဲ့ရပါတယ်။ လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးခင်ဗျား။ သို့ဖြစ်ပါ၍ လုပ်ငန်း ၁၉ ခုနှင့် ပတ်သက်၍ ဘေးအန္တရာယ်ကြောင့် ပျက်စီးခဲ့ရသော လမ်း၊ တံတားများမှာ ၂၀၁၇-၂၀၁၈ ဘဏ္ဍာရေး နှစ်တွင် အရေးပေါ်ဆောင်ရွက်ရမည့်လုပ်ငန်းများဖြစ်ပါသောကြောင့် ပြည်ထောင်စုသီးသန့်ရန်ပုံငွေမှ လုပ်ငန်း ၁၉ ခုအား ထည့်သွင်းပေးနိုင်ပါရန် လွှတ်တော်ဥက္ကဋ္ဌကြီးမှတစ်ဆင့် မေးမြန်းအပ်ပါတယ် ခင်ဗျား။</speech>
<speech type='speaker'>
စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက ဖြေကြားရန် ဖြစ်ပါတယ်။
</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency>လေးစား အပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ မန္တလေး တိုင်းဒေသကြီး၊ သာစည်မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးသန်းစိုးရဲ့ သာစည်မြို့နယ် အတွင်း သဘာဝဘေးအန္တရာယ်ကြောင့် ပျက်စီးခဲ့ရတဲ့ လမ်း၊ တံတားများအား ၂၀၁၇-၂၀၁၈ ဘဏ္ဍာ ရေးနှစ်တွင် အရေးပေါ်ဆောင်ရွက်ရမယ့်လုပ်ငန်းများဖြစ်ခြင်းကြောင့် ပြည်ထောင်စုသီးသန့်ရန်ပုံငွေမှ ခွင့်ပြုပေးနိုင်ရေးနှင့်စပ်လျဉ်းတဲ့မေးခွန်းကို ပြန်လည်ဖြေကြားပေးပါမယ်။ မန္တလေးတိုင်းဒေသကြီး၊ သာစည်မြို့နယ်အတွင်းမှာ သဘာဝဘေးအန္တရာယ်ကြောင့် ကျောက်ချောလမ်းငါးလမ်း အရှည် ပေ ၁၂၀၀၊ ဂဝံမြေနီလမ်းငါးလမ်း အရှည် ပေ ၁၃၄၀၊ ကွန်ကရစ်တံတားနှစ်စင်း အရှည် ၇၅ ပေ၊ သစ်သား တံတားတစ်စင်း အရှည် ပေ ၆၀ နှင့် Box Culvert ခြောက်စင်း အရှည် ပေ ၃၀ တို့ ပျက်စီးမှုရှိခဲ့တဲ့ အတွက် စုစုပေါင်း ပြုပြင်ရန်လုပ်ငန်း ၁၉ ခုရှိပါတယ်။ အဆိုပါလမ်း၊ တံတားများ၊ ပြန်လည်ပြုပြင် တည်ဆောက်ပေးမယ်ဆိုရင် စုစုပေါင်း ငွေကျပ် သန်း ၁၇၀ ကျော်ကုန်ကျမှာဖြစ်ပြီးတော့ ကျေးရွာ ၅၅ ရွာက အိမ်ခြေ ၇၅၀၀ အိမ်၊ လူဦးရေ ၃၀၀၀၀ ကျော်ရဲ့ မှီခိုအားထားရာဖြစ်မယ့်လမ်းဖြစ်ပါတယ်။ သာစည်မြို့နယ်အတွင်း ကျေးလက်ဒေသဖွံ့ဖြိုးတိုးတက်ရေးဦးစီးဌာနရဲ့ ၂၀၁၆-၂၀၁၇ ဘဏ္ဍာရေးနှစ် ခွင့်ပြုရန်ပုံငွေကျပ် ၅၅၁.၅၁၃ သန်းဖြင့် ကျောက်ချောလမ်းလေးမိုင်၊ ဂဝံ/မြေနီလမ်း ၁ မိုင် ၄ ဖာလုံ၊ မြေသားလမ်း ၆ မိုင် ၄ ဖာလုံနှင့် ကွန်ကရစ်တံတား ၁၀ ပေ၊ သစ်သားတံတား ၉၆ ပေ၊ ရေကျော် ပေ ၂၂၀ နှင့် ရေပြွန် ၃၀ ပေတို့ကို လျာထားဆောင်ရွက်ပေးလျက်ရှိပါတယ်။ သီးသန့်ရန်ပုံငွေသုံးစွဲခြင်းနှင့်စပ်လျဉ်းပြီး ကြိုတင်မမျှော်မှန်းနိုင်တဲ့ သဘာဝဘေးအန္တရာယ် တွေအတွက် အသုံးစရိတ်ဖြစ်ရပါမယ်။ ဘဏ္ဍာရေးနှစ်အတွင်း မသုံးစွဲလျှင်မဖြစ်တဲ့အထူးကိစ္စရပ်ဖြစ် ပါက ပြည်ထောင်စုအစိုးရအဖွဲ့ရဲ့ ထောက်ခံချက်အရ ပြည်ထောင်စုလွှတ်တော်ရဲ့ အတည်ပြုချက်ဖြင့် ရယူဆောင်ရွက်ရမှာဖြစ်ပါတယ်။ ပြည်သူ့လွှတ်တော်ကိုယ်စားလှယ်၏ မေးမြန်းချက်ပါ သာစည် မြို့နယ်အတွင်းရှိ ပြုပြင်ရန်ဖြစ်တဲ့ လမ်း၊ တံတားလုပ်ငန်း ၁၉ ခုအား သဘာဝဘေးဒဏ်ကြောင့် ထိခိုက်ခံရတဲ့လမ်းများဖြစ်သော်ငြားလည်း နိုင်ငံတော်ရဲ့ ဘတ်ဂျက်ဖြင့် ပြုပြင်နိုင်ရေး ဆောင်ရွက်လျက် ရှိပါတယ်။ အဆိုပါလုပ်ငန်း ၁၉ ခုအနက် ချောင်းဆုံ-ဧကရာဇ်ကုန်း လမ်းပေါ်မှာရှိတဲ့ အရှည် ပေ ၆၀ တံတားကို ခွင့်ပြုငွေကျပ် သန်း ၃၅ သန်းဖြင့်လည်းကောင်း၊ Union Design ကုမ္ပဏီမှ ၂၀၁၆-၂၀၁၇ ဘဏ္ဍာရေးနှစ် မွမ်းမံရန်ပုံငွေဖြင့် ဆောင်ရွက်ပါတယ်။ မိတ္ထီလာ-တောင်ကြီးကားလမ်းမှ အုတ်ဖို ကျေးရွာအဝင် ကျောက်ချောလမ်းအရှည် ပေ ၂၀၀ အား ခွင့်ပြုငွေ ၂.၂၄ သန်းဖြင့် နိုင်ငံတော် ထောက်ပံ့ရန်ပုံငွေဖြင့် ပြုပြင်ဆောင်ရွက်ပေးလျက်ရှိပါတယ်။ ၂၀၁၄-၂၀၁၅ နှင့် ၂၀၁၅-၂၀၁၆ ဘဏ္ဍာရေးနှစ်အတွင်း ကျေးလက်ဒေသဖွံ့ဖြိုးရေးဦးစီးဌာန ရန်ပုံငွေဖြင့် တင်ဒါရကုမ္ပဏီတွေက ဆောင်ရွက်ခဲ့တဲ့လမ်းရှစ်လမ်းအနေနဲ့ ပြန်လည်ပြုပြင်ခြင်းကို စာချုပ်စည်းကမ်းတွေအရ အာမခံ ကာလအတွင်း ပျက်စီးခြင်းဖြစ်တဲ့အတွက် ကုမ္ပဏီများမှ ပြန်လည်ဆောင်ရွက်ပေးဖို့လည်း ညှိနှိုင်း ထားပြီးဖြစ်ပါတယ်။ လွှတ်တော်ကိုယ်စားလှယ်ကြီး တင်ပြတဲ့အနက်မှ ကျန်ရှိတဲ့တံတားခုနစ်စင်းနှင့် လမ်းနှစ်လမ်း ဟာ ကျေးလက်ဒေသဖွံ့ဖြိုးရေးဦးစီးဌာနရဲ့ ၂၀၁၆-၂၀၁၇ ဘဏ္ဍာရေးနှစ်မှာ ပါဝင်ခြင်းမရှိခြင်းကြောင့် လတ်တလောဆောင်ရွက်ပေးနိုင်ခြင်းမရှိသော်လည်းပဲ နှစ်အလိုက် ပြည်နယ်/တိုင်းဒေသကြီးများရဲ့ ဦးစားပေးလျာထားတင်ပြမှုအပေါ်မူတည်၍ ဆောင်ရွက်ပေးသွားမည်ဖြစ်ပါကြောင်း ဖြေကြားအပ်ပါ တယ်။ ကျေးဇူးတင်ပါတယ်။</speech>
</Q-A>
<Q-A>
<title>
ဒီပဲယင်းမြို့နယ်အတွင်းရှိ ညောင်လှကျေးရွာနှင့် ရွှေဘို-မုံရွာခရိုင်ချင်းဆက်လမ်းအထိ ၁၂ မိုင်ခန့် ရှည်လျားသော မရကန်မြောင်းခွဲပေါ်ရှိ ဆည်မြောင်းဌာနပိုင်လမ်းကို ရာသီမရွေးသွားလာနိုင်သည့် လမ်းအဖြစ်အဆင့်မြှင့်တင်ပေးရန် အစီအစဉ်ရှိ/ မရှိနှင့် စပ်လျဉ်းသည့်မေးခွန်း
</title>
<speech type='speaker'>
ဒီပဲယင်းမဲဆန္ဒနယ်မှ ဦးဝင်းမြင့်အောင် မေးမြန်းဖို့ ဖြစ်ပါတယ်။
</speech>
<speech><mp id='352'>ဦးဝင်းမြင့်အောင်(ဒီပဲယင်းမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဌကြီးနှင့် ကြွရောက်လာတဲ့ ပြည်သူ့ လွှတ်တော်ကိုယ်စားလှယ်များနှင့် ဧည့်သည်တော်အပေါင်း တို့အား ကျန်းမာပါစေကြောင်း ဆုတောင်းမေတ္တာပို့ပါတယ်။ ကျွန်တော်ကတော့ ဒီပဲယင်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးဝင်းမြင့်အောင် ဖြစ်ပါတယ်။ ဥက္ကဌကြီးခင်ဗျား။ ကျွန်တော်တို့ ဒီပဲယင်းမြို့နယ်အတွင်းမှာ မုံရွာ-ရေဦး-တန့်ဆည်ပြည်ထောင်စုလမ်းမကြီးမှ ရွှေဘို-မုံရွာခရိုင်ချင်း ဆက်ကတ္တရာလမ်းအထိ ဆည်မြောင်းဦးစီးဌာနအခေါ်အားဖြင့် မရကန်မြောင်းခွဲလို့ခေါ်တဲ့ ညောင်လှ တူးမြောင်းလမ်းရှိပါတယ်။ ဒီလမ်းကို ရာသီမရွေးသွားလာနိုင်တဲ့လမ်းအဖြစ် အဆင့်မြှင့်တင်ပေးနိုင် ခြင်းရှိ/မရှိ မြို့နယ်လူထုရဲ့ တင်ပြချက်အရ မေးမြန်းသွားမှာဖြစ်ပါတယ်။ ဒီဒေသဟာ ကာဘိုးဆည်ကြီး ရဲ့ ရေသောက်အိမ်ရာအတွင်း စပါးအဓိကစိုက်ပျိုးတဲ့ဒေသဖြစ်ပါတယ်။ ပဲတီစိမ်းနှင့် နှမ်းအနည်းငယ် စိုက်ပျိုးပါတယ်။ နများ၊ သရက်တော၊ သရက်ကန်စသည့် ကျေးရွာအုပ်စု ၁၂ အုပ်စုမှ ပြည်သူများဟာ ဧက ၃၅၀၀၀ ခွဲကျော် ထွန်ယက်စိုက်ပျိုးခဲ့ပါတယ်။ ဒီတောင်သူလယ်သမားအားလုံးဟာ ညောင်လှ တူးမြောင်းပေါင်လမ်းကိုသာ မှီခိုအသုံးပြုကြပါတယ်။ သို့သော်လည်း မိုးရာသီရောက်လာတာနှင့် အားလုံး ခရီးသွားလာမှုအဆင်မပြေဖြစ်ရပါတယ်။ တနယ်မြေစေးတွေဖြစ်တဲ့အတွက် ဒီလမ်းပေါ်မှာ ဆိုင်ကယ်ပင်သွားလာရန် ခက်ခဲတဲ့အခြေအနေမျိုးကို ရောက်ရှိသွားပါတယ်။ သို့အတွက်ကြောင့် ကျွန်တော်တို့မြို့နယ်က ကျေးရွာသူကျေးရွာသားများဟာ ပြည်ထောင်စုလွှတ်တော်ရန်ပုံငွေက ကျေးရွာချင်းဆက်လမ်းလေးတွေ၊ ရွာတွင်းလမ်းလေးတွေပြင်ဖို့ သိန်း ၂၀၊ ၃၀ ရန်ပုံငွေကို ခွဲဝေချထား ပေးလိုက်တယ်ဆိုရင်ပဲ ရွာတိုင်းလိုလိုဟာ သိန်း ၂၀၊ ၂၅ ၊ ၅၀၊ ၁၀၀ စသည်ဖြင့် ရွာကဝိုင်းဝန်း ပံ့ပိုး ပြီးလမ်းတွေကောင်းအောင် ဖြည့်ဆည်းဆောင်ရွက်ကြရပါတယ်။ အားရကျေနပ်စရာဖြစ်သလို စိတ် မကောင်းစရာလည်း ဖြစ်ပါတယ်။ မရှိမဲ့ ရှိမဲ့နဲ့ လမ်းကောင်းချင်လွန်းလို့သာ လုပ်ကြတာပါ။ ဥက္ကဌကြီးခင်ဗျား။ Power Point အသုံးပြုခွင့်ပေးပါခင်ဗျား။ ဒီညောင်လှတူးမြောင်းပေါ်မှာ ရှိတဲ့ညောင်လှရွာဟာ ရေဦးကနေပြီးတော့ ၆ မိုင်ကတ္တရာလမ်းရှိပါတယ်။ ညောင်လှကနေပြီးတော့ ညောင်လှ-နများလမ်းကို ရှေးဆက်ပြီးတော့ သွားမယ့်တူးမြောင်းပေါ်မှာ ကောင်းကောင်းဖောက်ပေး နိုင်မယ်ဆိုရင် အဆင်ပြေမှာပါ။ ဒီလမ်းတွေက မိုးတွင်းမှာဆိုရင် သွားလို့လာလို့မရဘဲနဲ့ ရွှံ့ အလိမ်း လိမ်းကပ်ပြီးတော့ လူတွေအတွက် အားလုံးစီးပွားရေးအရ ဒုက္ခရောက်ရတဲ့အနေအထားမျိုးတွေ ရှိပါတယ်။ ဒါက ဒီလမ်းပေါ်မှာ ဆည်မြောင်းကလည်း လမ်းပျက်မှာစိုးတဲ့အခါကျတော့ မိုးရာသီ မှာဆိုရင် သုံးတန်အထက်ကားတွေ မသွားရပါဘူး။ ရွာနေလို့ရှိရင် ဘာကားမှမသွားရပါဘူး။ ဒါက ကျွန်တော်တို့ သရက်တောကျေးရွာမှာ ဌာနဆိုင်ရာအားလုံးနှင့်ပူးပေါင်းပြီးတော့ ရှင်းလင်းပွဲလုပ်ပါ တယ်။ နောက် ပြည်သူလူထုနှင့်တွေ့ဆုံပြီးတော့ လမ်းမကောင်းတဲ့အနေအထား၊ ဆည်မြောင်းရဲ့ ရေပေး ဝေမှုစသည်ဖြင့် ပညာရေး၊ ကျန်းမာရေးဖွံ့ဖြိုးစေဖို့ ရွာသူရွာသားတွေနဲ့ အမြင်ချင်းဖလှယ်ဆွေးနွေးတဲ့ အခါမှာလည်း သူတို့လိုအပ်နေတဲ့အရာကတော့ ဒီဆည်မြောင်းပေါ်ကလမ်းကိုပဲ ရာသီမရွေးသွားလာ နိုင်တဲ့ လမ်းဖြစ်ဖို့ပဲ ဝိုင်းဝန်းဆွေးနွေးကြပါတယ်။ ဒါက သရက်ကန်အရှေ့ရွာ၊ အနောက်ရွာဘေးက လမ်းဖြစ်ပါတယ်။ ဒီလမ်းကလည်း သရက်တောနှင့်သရက်ကန်ကြားက လမ်းပဲဖြစ်ပါတယ်။ မိုးတွင်းမှာ ဆိုရင်တော့ ဒီအတိုင်းပါပဲ။ သွားလို့လာလို့ မရတော့အမြဲတမ်းပိတ်ခံထားရတဲ့ လမ်းတွေပါ။ ဒါက သရက်ကံအရှေ့ရွာ၊ အနောက်ရွာဖြစ်ပါတယ်။ ကျွန်တော်တို့ လယ်သမားခေါင်းဆောင်ကြီးဆရာစံရဲ့ ဇာတိရွာပါ။ မိုးရာသီမှာလမ်းမရှိတဲ့အတွက် ဆေးရုံ၊ ဆေးခန်းသွားဖို့လည်း ခက်ခဲတယ်။ ဆန်၊ စပါး ရောင်းချဖို့လည်း သိသိသာသာအနိမ်ခံပြီးမှ ဝယ်ယူခံရတယ်။ ဝယ်ယူရတဲ့ စားသောက်ကုန် ပစ္စည်း၊ ဆောက်လုပ်ရေးပစ္စည်းနဲ့လယ်ယာသုံး အထူးသဖြင့် ဓာတ်မြေသြဇာအိတ်များဟာ မိုးတွင်း ကာလလမ်းမကောင်းတဲ့အတွက် သယ်ယူစရိတ်တွေနဲ့ ဈေးမြင့်တာတွေ ဖြစ်တတ်ပါတယ်။ လယ်သမား များဟာ စီးပွားရေး၊ လူမှုရေး၊ ကျန်းမာရေးအတွက် အစစအရာရာ လမ်းမကောင်းတဲ့အတွက် နောက်ကောက်ကျနေပါတယ်။ ဒီဒေသမှာ ရာသီမရွေးသွားလာနိုင်တဲ့လမ်းဖြစ်ဖို့ အထူးလိုအပ်ပါတယ်။ ဥက္ကဋ္ဌကြီးခင်ဗျား။ ဆည်မြောင်းဌာနကပိုင်တဲ့ ညောင်လှတူးမြောင်းလမ်းဖြစ်တဲ့အတွက် ကျေးလက် ဦးစီးဌာနက ဆောင်ရွက်ရန်အခက်အခဲရှိတယ်လို့ လေ့လာသိရှိရပါတယ်။ သို့ဖြစ်ပါ၍ ညောင်လှသရက်တော-သရက်ကန်-ဖုတ်တတော လမ်းဆုံအထိ ၁၁.၈၂ မိုင်ရှည်တဲ့လမ်းကို ဆည်မြောင်းဦးစီး ဌာနမှတာဝန်ယူပြီး ရာသီမရွေးသွားလာနိုင်တဲ့ ကွန်ကရစ်လမ်း သို့မဟုတ် ကျောက်ချောလမ်းအဖြစ် အဆင့်မြှင့်တင်ပေးနိုင်ခြင်းရှိ/မရှိ သိလိုပါတယ်။ ရှိပါကလည်း ယခုနှစ်မိုးရာသီအချိန်တွင်ဆောင်ရွက် နိုင်မှာလား။ မည်သည့်အချိန်မှာဆောင်ရွက်ပါမည်လည်းဆိုတာသိလို၍ မေးမြန်းရခြင်းဖြစ်ပါတယ်။ အားလုံးကို ကျေးဇူးတင်ပါတယ်ခင်ဗျား။</speech>
<speech type='speaker'>
စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက ဖြေကြားရန် ဖြစ်ပါတယ်။
</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency>လေးစား အပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ စစ်ကိုင်း တိုင်းဒေသကြီး၊ ဒီပဲယင်းမြို့နယ် ပြည်သူ့လွှတ်တော်ကိုယ်စားလှယ် ဦးဝင်းမြင့်အောင်ရဲ့ မေးခွန်းအပေါ် ပြန်လည်ဖြေကြားပေးပါမယ်။ စစ်ကိုင်းတိုင်းဒေသကြီး၊ ဒီပဲယင်းမြို့နယ်အတွင်းရှိ ညောင်လှကျေးရွာ နှင့် ရွှေဘို-မုံရွာခရိုင်ချင်းဆက်လမ်း ၁၂ မိုင်ရှည်လျားတဲ့ မြေသားလမ်းဟာ ကာဘိုးရေလွှဲဆည် ရေဦးတူးမြောင်း ဆည်ရေသောက်စနစ်ရဲ့ ရေကန်မြောင်းခွဲအပေါ်မှာရှိတဲ့ တူးမြောင်းပေါင်မြောင်း စစ်လမ်းဖြစ်ပါတယ်။ ဒေသနေပြည်သူတွေမှ ကျေးရွာချင်းဆက်လမ်းအဖြစ် အသုံးပြုနေကြခြင်း ဖြစ်ပါတယ်။ အထက်ဖော်ပြပါ မြေသားလမ်းတွေဟာ ဆည်မြောင်းနှင့်ရေအသုံးချမှု စီမံခန့်ခွဲရေးဦးစီး ဌာနမှ တည်ဆောက်ထိန်းသိမ်းထားပြီး စိုက်ပျိုးရေပေးဝေလျက်ရှိတဲ့ ရေပေးမြောင်းများရဲ့ မြောင်း ပေါင်များဖြစ်တဲ့အတွက် ဌာနရဲ့ လုပ်ငန်းသဘောသဘာဝအရ ရေပေးမြောင်းများ သဲနုန်းတူးဖော်ခြင်း နှင့် မြောင်းပေါင်များပုံစံကျ မြေဖို့ပြုပြင်ခြင်းလုပ်ငန်းများကို လုပ်ငန်းလိုအပ်ချက်အရ ဆောင်ရွက်ရ လျက်ရှိပါတယ်။ အဆိုပါမြောင်းပေါင်များပေါ်မှ စက်ယန္တရား၊ ယာဉ်ကြီးများမောင်းနှင်၍ လုပ်ငန်း ဆောင်ရွက်ရခြင်းကြောင့် ဖြစ်ပေါ်လာတဲ့လမ်းပေါင်နိမ့်ကျပျက်စီးမှုတွေကို မြေဖို့ပြုပြင်ခြင်း လုပ်ငန်း တွေ ပြန်လည်ဆောင်ရွက်ရတဲ့အတွက် မြေသားလမ်းအဖြစ်သာထားရှိရန်သင့်လျော်ပါတယ်။ ကျောက် ချောလမ်းခင်းထားပါက မြောင်းပြုပြင်ခြင်းလုပ်ငန်းများဆောင်ရွက်ရာမှာ ထိခိုက်ပျက်စီးမှုများကို မြေသားဖြင့်ဆောင်ရွက်၍မရတဲ့အတွက် ပြန်လည်ပြုပြင်ထိန်းသိမ်းဖို့ ကုန်ကျစရိတ်ပိုမိုများ များပြား လာမည်ဖြစ်တဲ့အတွက် ဆောင်ရွက်ရန်မသင့်လျော်တဲ့လုပ်ငန်းဖြစ်ပါတယ်။ ဒါကြောင့် ရာသီမရွေးသွားလာမှု အဆင်ပြေစေရေးအတွက် ဒေသဆိုင်ရာအုပ်ချုပ်ရေးအဖွဲ့ အစည်းများ၊ မြို့နယ်၊ ကျေးရွာဖွံ့ဖြိုးမှုအထောက်အကူပြု အဖွဲ့များ၊ သက်ဆိုင်ရာကျေးလက်ဒေသ ဖွံ့ဖြိုးရေးဦးစီးဌာနနှင့် ပေါင်းစပ်ညှိနှိုင်းပြီး ကျေးရွာချင်းဆက်လမ်းအူကြောင်းတစ်ခု ရှာဖွေဖောက်လုပ် ပြီးတော့ ကျောက်ချောလမ်းခင်းအသုံးပြုမယ်ဆိုရင် ပိုမိုသင့်လျှော်မည်ဖြစ်ကြောင်း တင်ပြအပ် ပါတယ်။ မရကန်မြောင်းခွဲပေါ်မှာရှိတဲ့ တူးမြောင်းပေါင်လမ်းဟာ ဌာနက ရေပေးမြောင်းများ ထိန်းသိမ်း ပြုပြင်ခြင်းလုပ်ငန်းဆောင်ရွက်ရာမှာ အသုံးပြုရတဲ့မြောင်းပေါင်းမြောင်းစစ်လမ်းဖြစ်တဲ့အတွက် ရာသီ မရွေးသွားလာနိုင်တဲ့ ကျေးရွာချင်းဆက်ကျောက်ချောလမ်းအဖြစ် အဆင့်မြှင့်တင်ပြုပြင်ပေးရန် အစီ အစဉ်မရှိသေးပါကြောင်း ရှင်းလင်းဖြေကြားအပ်ပါတယ်။ ကျေးဇူးတင်ပါတယ်။</speech>
</Q-A>
<Q-A>
<title>
စက်မှုလယ်ယာသို့ အလုံးစုံမကူးပြောင်းမီတွင် ခိုင်းကျွဲ/ခိုင်းနွား သတ်ဖြတ်မှုကို ထိန်းချုပ်မည့် အစီအစဉ်ရှိ/မရှိနှင့် ခိုင်းကျွဲ၊ ခိုင်းနွားများ လုံလောက်မှုရှိစေရေးအတွက် မည်ကဲ့သို့ စီမံဆောင်ရွက် မည်ကိုသိလိုခြင်းတို့နှင့်စပ်လျဉ်းသည့်မေးခွန်း
</title>
<speech type='speaker'>
မင်းကင်းမဲဆန္ဒနယ်မှ ဦးမောင်မြင့် မေးမြန်းဖို့ ဖြစ်ပါတယ်။ ဒီနေရာမှာ ဒီမေးခွန်းနှင့်ပတ်သက်ပြီးတော့ မေးခွန်းရှင်ကိုယ်စားလှယ်ကို ဦးစွာအသိပေးပြောကြားလိုပါတယ်။ ကိုယ်စားလှယ်တစ်ယောက်ရဲ့ အခွင့်အရေး မဆုံးရှုံးရအောင် ဒီမေးခွန်းကို ခွင့်ပြုထားပါတယ်။ ဒါကြောင့်မို့လို့ ကိုယ်စားလှယ်အနေနဲ့လည်း ပြည်သူ့လွှတ်တော်ဆိုင်ရာနည်းဥပဒေ ၁၄၁ နည်းဥပဒေခွဲ(ဈ)မှာပါတဲ့အတိုင်းပဲ၊ စည်းကမ်းချက်တွေအတိုင်းပဲ မေးခွန်းကို ရိုးရိုးရှင်းရှင်းမေးပေးပါ။ ဘာသာသာသနာကို ရောယှက်ပြီး မေးမြန်းခြင်းမပြုရဆိုတဲ့စည်းကမ်းချက်ကို လေးစားလိုက်နာပေးဖို့ ဦးစွာအသိပေးပြောကြားအပ်ပါတယ်။ မေးမြန်းနိုင်ပါပြီ။
</speech>
<speech><mp id='359'>ဦးမောင်မြင့်(မင်းကင်းမဲဆန္ဒနယ်)</mp> မင်္ဂလာပါခင်ဗျား။ ကျွန်တော် မင်းကင်း မဲဆန္ဒနယ်မှ ဦးမောင်မြင့် ဖြစ်ပါတယ်။ ကျွန်တော် လယ်ယာစိုက်ပျိုးရေးနှင့်ပတ်သက်ပြီးတော့ မေးခွန်း တစ်ခုမေးမြန်းထားပြီး Power Point သုံးစွဲခွင့်ပြုပါရန်အတွက် တင်ပြအပ်ပါတယ်။ အားလုံး သိတဲ့အတိုင်းပဲ။ ကျွန်တော်တို့နိုင်ငံဟာ လယ်ယာစိုက်ပျိုးရေးကိုအခြေခံထားတဲ့စီးပွားရေးကို ကျင့်သုံး လျက်ရှိပါတယ်။ နိုင်ငံ့လူဦးရေရဲ့ ၇၀ ရာခိုင်နှုန်းဟာလည်း တောနေ လူတန်းစား များဖြစ်ပြီးတော့ မိုးစပါးစိုက်ဧက ၁၄ သန်း၊ နွေစပါးစိုက်ဧကလေးသန်းခန့် စိုက်ပျိုးလျက်ရှိပါတယ်။ ဘိုးစဉ် ဘောင်ဆက်လယ်သမားတွေ ဟာ ထွန်ယက်စိုက်ပျိုးရာမှာ ကျွဲ၊ နွားကိုသာ အသုံးချခဲ့ပါတယ်။ လက်မှုလယ်ယာကနေ စက်မှု လယ်ယာကို အသွင်ကူးပြောင်းဆဲကာလလည်းဖြစ်ပါတယ်။ ဒါပေမဲ့ စက်မှုလယ်ယာကို ဘယ်အချိန် ဘယ်ကာလမှာရောက်မယ်ဆိုတဲ့ Target တော့မရှိသေးပါဘူး။ ရရှိတဲ့စာရင်းဇယားတွေအရ လက်ရှိအသုံးပြုနေတဲ့ Tracker ၁၀၀၀၀ ကျော်နဲ့ Power Trgiler သုံးသိန်းကျော်ရှိပေမဲ့ လုံလောက်မှုမရှိသေးပါဘူး။ ဒါကြောင့် လယ်ယာစိုက်ပျိုးရေးမှာ ကျွဲ၊ နွားအပေါ် တည်မှီရမှုကတော့ ရုတ်တရက်ပျောက်ကွယ်သွားစရာအကြောင်း မရှိပါဘူး။ လယ်သမားရဲ့ အသက်သခင်လည်းဖြစ်တဲ့ ကျွဲ၊ နွားရှားပါးမှုမရှိစေရန်နဲ့ သား၊ ငါးကဏ္ဍမှာ အသားလိုအပ်ချက် ပြတ်လပ်မှုမရှိစေရန် အစိုးရ က ဟန်ချက်ညီဆောင်ရွက်ပြီးတော့မှ အမဲလိုင်စင်တွေကို စည်းကမ်းနဲ့ ကိုင်တွယ်နေတယ်လို့ သိရပါတယ်။ ဒါပေမဲ့လည်း (၁)အေးခဲအမဲသားတွေ တရားဝင် တင်ပို့နေမှု၊ (၂) ကျွဲ၊ နွားမှောင်ခိုတွေ ပြည်ပကို တရားမဝင်ထွက်ခွာနေမှု၊ (၃) အစ်နေ့မှာ တရားဝင် ခွင့်ပြု ကျွဲ၊ နွားထက် ပိုမိုသတ်ဖြတ်နေမှုများ ဖြစ်ပေါ်နေတယ်လို့ ကြားသိရပါတယ်။ အေးခဲအမဲသား ဘယ်လောက် ဖမ်းမိသလဲ။ ဘယ်လောက်လွတ် နေသလဲ။ ကျွဲ၊ နွားမှောင်ခို ဘယ်လောက်ဖမ်းမိသလဲ။ ဘယ်လောက် လွတ်နေသလဲ။ အစ်နေ့မှာ ဘယ်လောက်သတ်ဖြတ်နေသလဲ။ ဘယ်လောက် လွတ်နေသလဲဆိုတာကို ကျွန်တော် ဒီမှာ သုံးသပ် တင်ပြသွားမှာ ဖြစ်ပါတယ်။ ကျွန်တော် တောင်းခံရရှိတဲ့စာရင်းဇယားတွေအရ အေးခဲအမဲသားဟာ သုံးနှစ်အတောအတွင်းမှာ အသား ၁၇၅ ကီလိုပဲဖမ်းမိပါတယ်။ ကျွဲ၊ နွားမှောင်ခို ပြည်ပကို တရားမဝင် တင်ပို့မှုကိုလည်း ကျွဲအရှင် ရှစ်ကောင်ပဲဖမ်းမိတယ်လို့ စာရင်းဇယားတွေအရ သိရှိရပါတယ်။ ကျွန်တော်တို့ လက်ရှိကျင့်သုံးနေတဲ့ စည်ပင်သာယာ ကျွဲ၊ နွားသတ်ဖြတ်ရန်မှာ လိုက်နာရမယ့် စည်းကမ်းများကတော့ ကျွန်တော် Power Point မှာ တင်ပြထားပါတယ်။ အသက် ၁၆ နှစ်အထက် ကျွဲ၊ နွားအထီးတွေကိုပဲ ဦးစားပေးပြီးတော့မှ သတ်ဖြတ်ရမှာဖြစ်ပါတယ်။ ကျွန်တော်တို့ အစ်နေ့မှာ တရားဝင်သတ်ဖြတ်ခဲ့တဲ့ ကျွဲ၊ နွားတွေနဲ့ ပတ်သက်ပြီးတော့မှ ကောက်ခံရရှိတဲ့။</speech>
<speech type='speaker'>
ဘာသာ၊ သာသနာရောယှက်ပြီးမမေးပါနဲ့။ ကျွဲ၊ နွားသတ်ဖြတ်တဲ့ စာရင်းပဲမေးပါ။
</speech>
<speech><mp id='359'>ဦးမောင်မြင့်(မင်းကင်းမဲဆန္ဒနယ်)</mp> မှန်ပါတယ်။ အခုဟာက ကျွန်တော်တို့က ကျွဲ၊ နွား ဖြုန်းတီးမှုအတွက်ကို ကျွန်တော်တို့က အစ်နေ့ဆိုတာမှာ။</speech>
<speech type='speaker'>
အဲဒါဆိုလို့ရှိရင်တော့ လွှတ်တော်ဆိုင်ရာနည်းဥပဒေ ၁၄၁ အရ ဒီမေးခွန်းကို ကျွန်တော် ဆက်လက်ခွင့်မပြု နိုင်ပါဘူး။ ရိုးရိုးတန်းတန်းမေးလို့ရပါတယ်။ အဲဒါဆို ကျွန်တော် ဒီမေးခွန်း ကို ခွင့်မပြုပါဘူး။
</speech>
</Q-A>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီနေ့အတွက် မေးခွန်းများ မေးမြန်းခြင်း၊ ဖြေကြားခြင်း အစီအစဉ်ပြီးပါပြီ။
</speech>
</QASection>
<MotionSection>
<motion><new_section>
<title>
ဦးသောင်းအေး၊ ပျော်ဘွယ်မဲဆန္ဒနယ်က တင်သွင်းသည့် ကျေးလက်ဒေသဖွံ့ဖြိုးရေး၊ ဆင်းရဲမှု လျှော့ချရေးနှင့် ကျေးလက်နေပြည်သူများ၏ လူနေမှုအဆင့်မြင့်မားရေးအတွက် ကျေးလက် အိမ်ရာများနှင့် လမ်းတံတားများ စနစ်တကျနေရာချထားပြီး မြေငှားဂရန်များ ပြုလုပ်ပေးရန်နှင့် အဆင့်မြင့်လယ်ယာ စိုက်ပျိုးမွေးမြူရေးလုပ်ငန်းအပါအဝင် အသေးစား၊ အလတ်စား ကုန်ထုတ်လုပ်ငန်းများဖြင့် ဘက်စုံဖွံ့ဖြိုးအောင် စီမံချက်ချမှတ် အကောင်အထည်ဖော် ပေးနိုင်ရန် ပြည်ထောင်စုအစိုးရအား တိုက်တွန်းကြောင်းအဆိုကို လွှတ်တော်ကိုယ်စားလှယ်များက ဆွေးနွေးခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဦးသောင်းအေး၊ ပျော်ဘွယ် မဲဆန္ဒနယ်က ဒုတိယအကြိမ် ပြည်သူ့လွှတ်တော် တတိယပုံမှန်အစည်းအဝေး (၁၂)ရက်မြောက်နေ့ ၆၁၂-၂၀၁၆ ရက်နေ့တွင် တင်သွင်းတဲ့ ကျေးလက်ဒေသဖွံ့ဖြိုးရေး၊ ဆင်းရဲမှုလျှော့ချရေးနှင့် ကျေးလက်နေပြည်သူ များ၏ လူနေမှုအဆင့်မြင့်မားရေးအတွက် ကျေးလက်အိမ်ရာများနှင့် လမ်းတံတားများ စနစ်တကျ နေရာချထားပြီး မြေငှားဂရန်များပြုလုပ်ပေးရန်နှင့် အဆင့်မြင့် လယ်ယာ စိုက်ပျိုးမွေးမြူရေးအပါအဝင် အသေးစား၊ အလတ်စားကုန်ထုတ်လုပ်ငန်းများဖြင့် ဘက်စုံဖွံ့ဖြိုးအောင် စီမံချက်ချမှတ် အကောင် အထည်ဖော်ပေးနိုင်ရန် ပြည်ထောင်စုအစိုးရအား တိုက်တွန်းကြောင်း အဆိုကို ၂၀၁၃ ခုနှစ်၊ ပြည်သူ့ လွှတ်တော်ဆိုင်ရာနည်းဥပဒေ ၁၇၀ အရ ဆောင်ရွက်သွားမှာ ဖြစ်ပါတယ်။ ယင်းအဆိုနှင့်စပ်လျဉ်းပြီး ဆွေးနွေးမယ့်ကိုယ်စားလှယ် ၁၅ ဦး ရှိပါတယ်။ ပထမဦးစွာ စေတုတ္တရာ မဲဆန္ဒနယ်မှ ဦးကျော်အောင်လွင်က ဆွေးနွေးဖို့ ဖြစ်ပါတယ်။
</speech>
<speech><mp id='262'>ဦးကျော်အောင်လွင်(စေတုတ္တရာမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဌကြီးနှင့် အားလုံးပဲမင်္ဂလာပါ။ ကျွန်တော်ကတော့ မကွေးတိုင်းဒေသကြီး၊ စေတုတ္တရာမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးကျော်အောင်လွင် ဖြစ်ပါတယ်။ ပျော်ဘွယ်မဲဆန္ဒနယ်မှ ပြည်သူ့ လွှတ်တော်ကိုယ်စားလှယ် ဦးသောင်းအေးရဲ့အဆိုနှင့်ပတ်သက်ပြီးတော့ ဆွေးနွေးသွားမှာ ဖြစ်ပါတယ်။ ကျွန်တော်တို့နိုင်ငံဟာ စိုက်ပျိုးရေးနိုင်ငံပါ။ နိုင်ငံလူဦးရေရဲ့ ၇၀ ရာခိုင်နှုန်းသော ကျေးလက်နေ တောင်သူများရဲ့ ဘဝတွေ ဖွံ့ဖြိုးတိုးတက်မှ နိုင်ငံဖွံ့ဖြိုးတိုးတက်မှာပါ။ အားလုံးသိကြတဲ့အတိုင်း။ ကျေးဇူးရှင်တောင်သူတွေရဲ့ ဘဝတွေဟာ ခေတ်အဆက်ဆက် အဖိခံ၊ အနှိပ်ခံ၊ အနှိမ်ခံတွေပါ။ နွားနဲ့ ယှဉ်ရုန်းရင်း မမွဲသင့်ဘဲမွဲ၊ မဆင်းရဲသင့်ဘဲ ဆင်းရဲခဲ့ကြရတာပါ။ ဝမ်းစာနဲ့ချန် ကျန်တာအကုန် သွင်းဆိုလည်း သွင်းခဲ့ကြရ စီမံကိန်းသီးနှံဆိုတဲ့ ခေါင်းစဉ်အောက်မှာလည်း ခေါင်းငုံ့ခံခဲ့ကြရ၊ ငွေရှင် ကြေးရှင်တွေရဲ့ လက်ဝါးကြီးအုပ် အမြတ်ထုတ်သမျှဒဏ်ကိုလည်း ကျိတ်မှိတ်ခံခဲ့ရ၊ အတိုးကြီးတွေ ချေးငှားပြီးတော့ အကြွေးသံသရာမှာလည်း လည်ခဲ့ကြရာအုပ်ချုပ်သူတွေကိုယ်တိုင် တွေ့ရာမြေတွေ၊ ထင်ရာမြေတွေကို လက်ညှိုးထိုးသိမ်းပြန်တော့ မျက်ရည်စက်လက်နဲ့ အံကြိတ်ခံခဲ့ရပါတယ်။ မြွေပါလည်းဆုံး သားလည်းဆုံးဆိုသလို လယ်လည်းသိမ်းခံရ ထောင်လည်းကျခဲ့ရတဲ့အဖြစ်တွေပါ။ ကိုယ်စားလှယ်တော်ကြီးဆွေးနွေးသွားသလို တောင်သူဦးကြီးတွေဟာ ဖြစ်သလိုနေလို့ နေသလိုဖြစ်ခဲ့ ကြတာမဟုတ်ပါဘူးခင်ဗျား။ လူတစ်စုက ထင်သလိုလုပ်ခဲ့ကြတာကို လုပ်သမျှခံခဲ့ကြရပြီးတော့ ဒုက္ခပင်လယ်ကြောမှာ ကူကယ်ရာမဲ့ မျောခဲ့ကြတာပါ။ ကိုယ်စားလှယ်တော်ကြီးက ကျေးလက်ဖွံ့ဖြိုးရေး ကိုဆောင်ရွက်ရာမှာ ကျေးရွာသူကျေးရွာသားများရဲ့ ပညာရည်နဲ့ နည်းပညာအသုံးချမှုမြင့်မားရန်လို ကြောင်း ပြောကြားသွားပါတယ်။ ဒါပေမဲ့ ပြီးခဲ့တဲ့ကာလတစ်လျှောက်မှာ ကျေးလက်ဒေသအများစုဟာ အမေ့ခံအလျော့ခံတွေ ဖြစ်ခဲ့ပါတယ်။ တိုင်းပြည်ဖွံ့ဖြိုးတိုးတက်ရေးရဲ့ အဓိကအကြောင်းဖြစ်တဲ့ ပညာရေးအသုံးစရိတ်ဟာ နိုင်ငံတကာနဲ့ယှဉ်ရင် အလွန်နည်းပါးခဲ့ပါတယ်။ ဒီလောက်နည်းပညာဖွံ့ဖြိုး နေတဲ့ခေတ်ကြီးမှာ ဒီလောက်နည်းပညာနောက်ကျနေတဲ့နိုင်ငံတစ်နိုင်ငံရဲ့ တာဝန်ရှိသူတွေက ပညာရေးဌာနကို ငွေဖြုန်းတဲ့ဌာနလို့ ဝိသေသပြုခဲ့မှတော့ ကျေးလက်ဒေသရဲ့ ပညာရေးနဲ့ နည်းပညာ မြင့်မားဖို့ဆိုတာ ရွှေပြည်တော် မျှော်တိုင်းဝေးပါ။ ကျေးလက်ဒေသတွေရဲ့ ကျန်းမာရေး၊ ပညာရေး၊ လမ်းပန်းဆက်သွယ်ရေး၊ ရေ၊ မီးစနစ်အားလုံးဟာ နိမ့်ပါးချင်တိုင်းနိမ့်ပါးခဲ့တာပါ။ ကျွန်တော်တို့ စေတုတ္တရာမြို့နယ်ရဲ့ မြောက်ပိုင်းကျေးရွာအများစုဟာ မိုးတွင်းအခါမှာ ခြေလျင်သာသွားနိုင်ပါတယ်။ စေတုတ္တရာမြို့နယ်မှာ ရေအားလျှပ်စစ်စက်ရုံနှစ်ရုံရှိပါတယ်။ ဒါပေမဲ့ စေတုတ္တရာမြို့နယ်ရွာပေါင်း ၁၂၃ ရွာမှာ သုံးရွာပဲ လျှပ်စစ်မီးလင်းပါတယ်။ ကျွန်တော်တို့လို ခေတ်အဆက်ဆက် အမေ့လျော့ခံရွာ တွေအတွက် ၂၀၃၀ မှာ ရွာတိုင်း လျှပ်စစ်မီးလင်းရေးနဲ့ ကျေးလက်လမ်းအားလုံး ရာသီမရွေးသွားလာ နိုင်အောင် ဆောင်ရွက်နေတာဟာ ကျေးလက်ဒေသတောင်သူတွေအတွက် ရွှေရောင်အိပ်မက်ပါ။ ကျေးလက်တောင်သူတွေအတွက် အဓိကပြဿနာကြီးတစ်ခုက ရေကြီးရေလျှံ၊ မိုးသည်းထန်၊ မိုးလေဝသမမှန်စတဲ့ သဘာဝဘေးတွေပါ။ တောင်သူသီးနှံတစ်နှစ်ပြည့်လျှင် သုံးနှစ်လိုက်လို့မမီဘူးတဲ့။ ကျွန်တော်တို့နိုင်ငံမှာ မဆုံးနိုင်တဲ့သဘာဝဘေးတွေအောက် တောင်သူတွေ အတိဒုက္ခရောက်ကြရပါ တယ်။ အဲဒီလို သဘာဝဘေးတွေ ဘယ်ကလာသလဲလို့မေးရင် အကြောင်းတရားတွေကြောင့် အကျိုးတရားတွေဖြစ်လာရတာပါ။ ဘယ်ဖန်ဆင်းရှင် ဘယ်တန်ခိုးရှင်ကြောင့်မှမဟုတ်ပါဘူး။ တစ်တိုင်းပြည်လုံးက သစ်တောတွေ ပြောင်အောင်ခုတ်လှဲခဲ့ကြလို့ သယံဇာတတွေမြေလှန်တူးခဲ့ကြလို့ လူတစ်စုရဲ့ မတော်လောဘဇောတွေကြောင့် တစ်တိုင်းပြည်လုံး ဒုက္ခရောက်ခဲ့ကြရတာပါ။ ဒီနေ့ ဒီအချိန်မှာတော့ ပြည်သူတွေရွေးချယ်တင်မြောက်လိုက်တဲ့ ပြည်သူ့အစိုးရဟာ ပြည်သူ့မျက်နှာကိုပဲ ကြည့်ပြီး ပြည်သူ့အကျိုးကိုပဲ အကောင်းဆုံးဆောင်ရွက်နေပါတယ်။ နိုင်ငံတကာကြွေးမြီပေါင်းများစွာနဲ့ Minus Budget နဲ့ထားခဲ့ကြပေမဲ့ မိမိတို့လက်ခံရရှိတဲ့ ပကတိအခြေအနေတွေကနေ ကြိုးစား ဆောင်ရွက်လျက်ရှိပါတယ်။ အခက်အခဲအတားအဆီးတွေကျော်ဖြတ်ပြီး ပြည်သူတွေလိုလားတဲ့ ပန်းတိုင်ဆီကို အရောက်လှမ်းနေပါတယ်။ ဆည်သာရှိ၍ ရေမြောင်းရေတံခါးမရှိတဲ့ အပူပိုင်းဒေသ တောင်သူများအတွက် ကိုရီးယားနဲ့ ပြင်သစ်ဖွံ့ဖြိုးရေးအကူအညီများနဲ့ နွေ၊ မိုး၊ ဆောင်း စိုက်ပျိုးနိုင်ဖို့ အစီအမံတွေ၊ JICA ချေးငွေနဲ့ ကျေးလက်တောင်သူတွေကို လက်မှုလယ်ယာမှ စက်မှုလယ်ယာ ကူးပြောင်းရေး၊ စိုက်ပျိုးရေးကဏ္ဍ ဖွံ့ဖြိုးရေးအစီအမံတွေ One Township One Product စီမံချက်တွေ၊ အစိုးရရဲ့ စပါးဝယ်ယူရေးအစီအမံ/သီးနှံအာမခံစနစ်ဖော်ဆောင်မှု မျိုးကောင်းမျိုးသန့်နဲ့ နည်းပညာပံ့ပိုးရေး အစီအမံတွေ၊ ဈေးကွက်ဝင်သီးနှံ စိုက်ပျိုးရေး၊ တန်ဖိုးမြင့်ထုတ်ကုန် ထုတ်လုပ်ရေး၊ ဈေးကွက်ခိုင်မာအောင် ဖော်ဆောင်ရေးအစီအမံတွေ၊ ကျေးလက်ဖွံ့ဖြိုးရေး နိုင်ငံဖွံ့ဖြိုးရေးအတွက် ကမ္ဘာ့ဘဏ်၊ အာရှဖွံ့ဖြိုးရေးဘဏ်၊ EUI ASEAN နိုင်ငံတကာအဖွဲ့အစည်းတွေနဲ့ ပူးပေါင်း ဆောင်ရွက်မှုတွေ လူထုဗဟိုပြုစီမံကိန်းတွေ၊ ကျေးလက်ဒေသမှ အသက်မွေးပညာသင်တန်းကျောင်း တွေ ဖွင့်လှစ်နေတာတွေဟာ အားကောင်းမောင်းသန်နိုးထဖွံ့ဖြိုးလာတော့မယ့် အရိပ်လက္ခဏာတွေ ဖြစ်ပါတယ်။ ကျေးလက်ဒေသဖွံ့ဖြိုးတိုးတက်ရေးအတွက် အဓိက အတားအဆီးဖြစ်နေတဲ့အကြောင်း အရင်းများမှာ စိုက်ပျိုးရေးလုပ်ငန်းမှရရှိတဲ့ အကျိုးအမြတ်နည်းပါးခြင်းနဲ့ မြို့ပြနှင့်နှိုင်းယှဉ်ရင် ပြည်သူ့ ရေးရာဝန်ဆောင်မှုများ လက်လှမ်းမှီမှုအားနည်းခြင်း၊ လူသားဖွံ့ဖြိုးမှုရလဒ်များ သိသာစွာနိမ့်ကျနေ ခြင်းကြောင့်လို့ World Bank အစီရင်ခံစာမှာ ဖော်ပြထားပါတယ်။ လေးစားအပ်ပါသောဥက္ကဋ္ဌကြီးခင်ဗျား။ ဆင်းရဲမှုလျှော့ချရေးမှာ ဗီယက်နမ်နိုင်ငံရဲ့အောင်မြင်မှု ဟာ နမူနာယူစရာပါ။ ၁၉၉၃ ခုနှစ်မှာ ဆင်းရဲမှု ၅၈ ရာခိုင်နှုန်းရှိတဲ့ ဗီယက်နမ်ဟာ ၂၀၁၂ ခုနှစ်မှာ ၁၇ ရာခိုင်နှုန်းထိ ကျဆင်းခဲ့ပါတယ်။ ကျေးလက်စီးပွားရေးတိုးတက်မှုဟာ ဆင်းရဲမှုလျှော့ကျခြင်းရဲ့ အဓိက မောင်းနှင်အားဖြစ်ခဲ့ပါတယ်။ အကြောင်းအရင်းကတော့ မြေယာစနစ်ပြုပြင်ပြောင်းလဲမှုများကြောင့် ကာလရှည်ရင်းနှီးမြှုပ်နှံမှုများတိုးတက်လာခဲ့ပြီး စိုက်ပျိုးရေးလုပ်ငန်းများတွင် ကုန်ထုတ်လုပ်မှုနှင့် အကျိုးအမြတ်များ တိုးတက်ရရှိစေခဲ့တာပါ။ အစိုးရရဲ့ ဘဏ္ဍာငွေများကို ဆင်းရဲနွမ်းပါးသူများအား ဦးတည်ချက်ထားကာ ပညာရေး၊ ကျန်းမာရေး၊ လမ်းတံတား၊ ဆည်မြောင်းနဲ့ လျှပ်စစ်စတဲ့ ကျေးလက် အခြေခံအဆောက်အအုံများတွင် ပိုမိုရင်းနှီးမြှုပ်နှံခဲ့ပါတယ်။ အတုယူစရာတစ်ချက်ကတော့ ပိုမိုဆင်းရဲ</speech>
<speech type='speaker'>နိဂုံးချုပ်ပါ။</speech>
<speech type='speaker'>
မိုင်းပျဉ်းမဲဆန္ဒနယ်မှ ဦးစိုင်းထွန်းစိန် ဆွေးနွေးဖို့ ဖြစ်ပါတယ်။
</speech>
<speech><mp id='404'>ဦးစိုင်းထွန်းစိန်(မိုင်းပျဉ်းမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌ ကြီးနှင့် ပြည်သူ့လွှတ်တော်ကိုယ်စားလှယ်များ၊ ပြည်ထောင်စုဝန်ကြီးနှင့် ဧည့်သည်တော်များအားလုံး စိတ်ချမ်းသာ၊ ကိုယ်ကျန်းမာပါစေကြောင်း ပဏာမဆုတောင်းမေတ္တာပို့သအပ်ပါတယ်။ ကျွန်တော် ကတော့ ရှမ်းပြည်နယ်၊ မိုင်းပျဉ်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးစိုင်းထွန်းစိန် ဖြစ်ပါ တယ်။ ဒီနေ့ကျင်းပပြုလုပ်တဲ့ ပြည်သူ့လွှတ်တော်ပုံမှန်အစည်းအဝေးမှာ ပျော်ဘွယ်မဲဆန္ဒနယ်မှ လွှတ်တော်ကိုယ်စားလှယ် ဦးသောင်းအေးရဲ့အဆိုဖြစ်တဲ့ ကျေးလက်ဒေသဖွံ့ဖြိုးရေး ဘက်စုံတိုးတက်ဖို့ စီမံချက်ချမှတ်ရန် ပြည်ထောင်စုအစိုးရအား တိုက်တွန်းကြောင်းဆိုတဲ့အဆိုကို ကျွန်တော့်ရဲ့ မဲဆန္ဒနယ် မြေအခြေအနေနဲ့နှိုင်းယှဉ်ပြီး အကြံပြု ထောက်ခံတင်ပြသွားမှာ ဖြစ်ပါတယ်။ ကျွန်တော်တို့ရဲ့ တောင်ပေါ်ဒေသမှာ တောင်စွယ်၊ တောင်တန်းတွေပေါများပြီး မြစ်ချောင်း၊ အင်းအိုင်များလည်း ပေါများ လှပါတယ်။ မိဘဘိုးဘွားအစဉ်အဆက်ကျေးရွာများကို တည်ထောင်ကြရာမှာ ရှေးရိုးအစဉ်အလာ ဓလေ့ထုံးတမ်းနှင့် တိုင်းရင်းသားများရဲ့ အတွေးအခေါ်အယူအဆများနှင့် ကျေးရွာများကို သင့်တော်တဲ့ နေရာများ၌ ရေကြည်ရာ မြက်နုရာ တည်ထောင်ခဲ့ကြပါတယ်။ အဲဒီလို တည်ထောင်ကြရာမှာ စနစ်ကျ တဲ့ Plan များမရှိတဲ့အတွက် ကျေးရွာလမ်းများကျဉ်းမြောင်းပြီး တံတားများ ဆောက်လုပ်ရာ၌လည်း စံချိန်မမီဖြစ်သလို ဆောက်ခဲ့ကြတာဖြစ်ပါတယ်။ အလားတူ စာသင်ကျောင်း၊ ဆေးပေးခန်း၊ ရေပေးဝေ စနစ်များမှာလည်း စနစ်မကျတဲ့အတွက် ဖွံ့ဖြိုးတိုးတက်မှုရဲ့အသီးအပွင့်ကို ထင်သလောက်မရရှိကြဘဲ နှောင့်နှေးသွားစေမှာဖြစ်ပါတယ်။ သာဓကအားဖြင့် ကျေးလက်တောရွာအတွင်း ကျွန်တော်တို့ရရှိထား တဲ့ ရန်ပုံငွေများနဲ့ ကွန်ကရစ်လမ်းခင်းကျင်းရာမှာ ယခင်ဖောက်လုပ်ခဲ့တဲ့ ကျေးရွာအတွင်းလမ်းဟာ ကျဉ်းမြောင်းပြီး သက်ဆိုင်တဲ့အိမ်ရှင်များကို ခေါ်ယူတွေ့ဆုံဆွေးနွေးတဲ့အခါမှာ ဒေသဖြစ်ဝါးခြံစည်းရိုး များကို နောက်ပြန်လည်ဆုတ်ပြီး လမ်းခင်းကျင်းရတဲ့သာဓကများဖြစ်ခဲ့ဖူးပါတယ်။ အလားတူ ရွာထိပ်မှာ စာသင်ကျောင်း၊ ဆေးပေးခန်းများ တည်ဆောက်ကြရမယ့်အစား ရွာအလယ်မှာ တည်ဆောက်တဲ့အတွက် ပတ်ဝန်းကျင်ရဲ့ ဆူညံတဲ့အသံ၊ အနှောင့်အယှက်များကို ခံစားကြရတဲ့ သာဓက များလည်း ရှိပါတယ်။ ဒီလိုအစီအစဉ်မကျတဲ့ကျေးရွာတည်ထောင်မှုပုံစံများကို အဆိုမှာပါရှိတဲ့အတိုင်း ကျယ်ဝန်းသန့်ရှင်းသပ်ရပ်တဲ့ အစီအစဉ်များဖြင့် ပြုပြင်ပြောင်းလဲသွားနိုင်မည်ဆိုပါလျှင် အဆင့် အတန်းမီတဲ့စံပြကျေးရွာတစ်ရွာအဖြစ် ဖြစ်လာမယ်လို့ ကျွန်တော်တို့ ယုံကြည်မိပါတယ်။ ဆက်လက်ပြီးတော့မှ ကျေးရွာမှာ နိုင်ငံတော်အစိုးရကနေပြီးတော့မှ မြေငှားဂရန်တွေကို ပြုလုပ် ပေးပါတယ်။ ကျွန်တော်တို့ရဲ့ဒေသမှာဆိုရင် ကျွန်တော်တို့မြို့မှာဆိုရင် တစ်နှစ်မှာ ကျေးရွာကြီးတစ်ရွာပဲ ပြုလုပ်နိုင်ပါသေးတယ်။ ရွာပေါင်း ၃၀၀ ကျော်ရှိတဲ့ ကျွန်တော်တို့မြို့နယ်မှာဆိုလို့ရှိရင် တစ်နှစ်မှာ တစ်ရွာဆိုတော့ နှစ်ပေါင်း ၃၀၀ မှာမှပဲ ဂရန်အားလုံးပြုလုပ်နိုင်မယ့်အခြေအနေရှိတဲ့အတွက်ကြောင့် အထူးဂရန်တွေကို တိုးတက်ပြီး ဆင့်ကဲဆင့်ကဲ တိုးချဲ့ဆောင်ရွက်ပေးဖို့ ဆွေးနွေးတင်ပြလိုပါ တယ်။ နောက် မြစိမ်းရောင်စီမံကိန်းကို ကျေးလက်ဒေသဖွံ့ဖြိုးတိုးတက်ရေးအစီအစဉ်နဲ့ချမှတ်ပေးတာ ကျေးရွာအတွက် အင်မတန်မှအားရစရာကောင်းပါတယ်။ သူတို့ရဲ့ အလုပ်အကိုင် အခွင့်အလမ်းတွေ ပေါများပြီးတော့ ကုန်ထုတ်လုပ်မှုလုပ်ငန်းတွေလည်း အားကြိုးမာန်တက်ဆောင်ရွက်နိုင်မှာဖြစ်ပါတယ်။ ဒါပေမဲ့ ရရှိလာတဲ့အကျိုးအမြတ်ကိုလည်း ကျေးရွာရဲ့ ဖွံ့ဖြိုးတိုးတက်မှုအတွက် အမြန်ဆုံးကူညီ ထောက်ပံ့ပေးဖို့လည်း ကျွန်တော့်အနေနဲ့ ဆွေးနွေးလိုပါတယ်။ နောက်အဆိုမှာပါရှိတဲ့အတိုင်း ကျေးလက်ပြည်သူများရဲ့ ကုန်ထုတ်လုပ်ငန်းများကို လုပ်ရင်လုပ်သလောက် အကျိုးခံစားခွင့်ဖြစ်ဖို့ လိုအပ်မှာဖြစ်ပါတယ်။ ကျွန်တော်တို့တောင်သူတွေ ကုန်ထုတ်လုပ်ငန်းတွေလုပ်ပါတယ်။ ရရှိလာတဲ့ ထုတ်ကုန်ပစ္စည်းတွေကို ကျွန်တော်တို့ နယ်စပ်ပို့တဲ့အခါမှာ တချို့ နယ်စပ်ဂိတ်တွေက ပိတ်ထားတဲ့ အတွက်ကြောင့် ထုတ်ကုန်ရဲ့ ပစ္စည်း၊ သီးနှံပစ္စည်းများကို လိုသလောက်ရောင်းချခွင့်မရကြပါဘူး။ တန်ဖိုးတွေ အနိမ်ခံ၊ ပစ္စည်းတွေလျှော့၊ အကျိုးအမြတ်တွေလျှော့ပြီးတော့မှ လုပ်ကြရတဲ့အတွက်ကြောင့် လုပ်သလောက် အကျိုးခံစားခွင့်မရတဲ့အနေအထားမျိုးဖြစ်တဲ့အတွက် ဒီအစီအမံကိုလည်း ပြန်လည် ပြုပြင်ပြောင်းလဲပြီးတော့မှ စီမံဆောင်ရွက်ပေးဖို့ ကျွန်တော်ဆွေးနွေးတင်ပြလိုပါတယ်။ နောက် အရွယ် ရောက်ပြီးတဲ့လူတိုင်း အလုပ်အကိုင်တစ်ခုခုကို လုပ်ကိုင်ခွင့်ရရှိပြီး မိမိတို့ရဲ့ အသက်မွေးဝမ်း ကျောင်းအဖြစ် စိုက်ပျိုးရေး၊ မွေးမြူရေး၊ ကုန်ထုတ်လုပ်ငန်းများကို တစ်ဟုန်ထိုးတိုးတက်အောင်မြင်စွာ ဆောင်ရွက်နိုင်မှသာလျှင် ကျွန်တော်တို့နိုင်ငံဟာ ဒီမိုကရေစီနိုင်ငံတော်သစ်အဖြစ် ဖွံ့ဖြိုးတိုးတက်မှု လက္ခဏာကောင်းများကို ရရှိစေမှာဖြစ်တဲ့အကြောင်း ဆွေးနွေးတင်ပြရင်း ဦးသောင်းအေးရဲ့ အဆိုကို လှိုက်လှိုက်လှဲလှဲထောက်ခံတင်ပြအပ်ပါတယ်ခင်ဗျား။ ကျေးဇူးတင်ပါတယ်။</speech>
<speech type='speaker'>
မအူပင်မဲဆန္ဒနယ်မှ ဦးစိန်ဝင်း ဆွေးနွေးဖို့ ဖြစ်ပါတယ်။
</speech>
<speech><mp id='178'>ဦးစိန်ဝင်း(မအူပင်မဲဆန္ဒနယ်)</mp> လေးစားရပါသော လွှတ်တော်ဥက္ကဋ္ဌကြီးနှင့် အားလုံး မင်္ဂလာပါခင်ဗျား။ ကျွန်တော်က မအူပင်မဲဆန္ဒနယ်က ဦးစိန်ဝင်း ဖြစ်ပါတယ်။ ပျော်ဘွယ်မဲဆန္ဒနယ် ဦးသောင်းအေးရဲ့အဆိုအပေါ်မှာ အချို့ကိုတော့ ထောက်ခံပါမယ်။ အချို့ကိုတော့ စဉ်းစားဆောင်ရွက် ဖို့ လိုအပ်ကြောင်း အကြောင်းအကျိုးဖော်ပြပြီးတော့ ဆွေးနွေးတင်ပြသွားမှာဖြစ်ပါတယ်။ လေးစားရပါ သော လွှတ်တော်ဥက္ကဋ္ဌကြီးခင်ဗျား။ အဆိုကိုလေ့လာတဲ့အခါမှာ အဓိကအချက်(၆)ချက်သွားတွေ့ရပါ တယ်။ (၁) ကျေးလက်ဒေသဖွံ့ဖြိုးရေး၊ ဆင်းရဲမှုလျှော့ချရေး။ (၂) ကျေးလက်နေပြည်သူ များရဲ့ လူနေ ဘဝမြှင့်တင်ရေး။ (၃) ကျေးလက်အိမ်ရာများဆောက်လုပ်ပေးရေး။ (၄) လမ်းတံတားများဆောင်ရွက် ပေးဖို့။ (၅) မြေဂရန်တွေကိုချပေးဖို့။ (၆) အဆင့်မြင့် လယ်ယာစိုက်ပျိုးရေးလုပ်ငန်းနဲ့ ဘက်စုံ ဆောင်ရွက်ဖို့ဆိုပြီးတော့ အဆိုမှာပါရှိတာတွေ့ရပါတယ်။ အဲဒီတော့ အဆိုရှင်ရဲ့အဆိုအပေါ်ကို ပြောဆို သွားတဲ့အချက်တွေဟာ ပြန်ပြီးတော့အဓိကခွဲလိုက်မယ်ဆိုရင် ရေရှည်ဆောင်ရွက်ရမယ့်မဟာဗျူဟာ နှင့် ရေတိုဆောင်ရွက်ရမယ့်နည်းဗျူဟာဆိုတာ ပါဝင်နေတာတွေ့ရပါတယ်။ ထပ်မံပြီးတော့ ခွဲခြမ်း စိတ်ဖြာမယ်ဆိုရင်တော့ တည်ဆောက်ရေးနှင့် ထုတ်လုပ်ရေး အချက်နှစ်ချက်တွေ့ရှိရပါတယ်။ အဆိုဟာကျယ်ပြန့်လွန်းလှတဲ့အတွက် ပေးထားတဲ့ခြောက်မိနစ်နဲ့ မလောက်တဲ့အတွက် ကျွန်တော့် အနေနဲ့ အတတ်နိုင်ဆုံးအနှစ်ချုပ်ပြီး ဆွေးနွေး သွားပါမယ်။ (၁) ကျေးလက်ဒေသဖွံ့ဖြိုးရေး၊ ဆင်းရဲ နွမ်းပါးမှုလျှော့ချရေးဆိုတဲ့လုပ်ငန်းစဉ်ဟာ ရည်မှန်းချက်မဟာဗျူဟာဖြစ်ပါတယ်။ ဒီရည်မှန်းချက်ကို အကောင်အထည်ဖော်တဲ့အခါမှာ ကိုယ့်နိုင်ငံမှာရှိတဲ့ပေးထားချက်နှင့် ပကတိအခြေအနေအပေါ်မှာ ကိုက်ညီတဲ့နည်းစနစ်တွေကို နှစ်အလိုက်ချမှတ်ဆောင်ရွက်ရတဲ့ ရေရှည်လုပ်ငန်းဖြစ်ပါတယ်။ ဆောင်ရွက်ဖို့လည်းလိုပါတယ်။ တိုးတက် ကြေင်းလဲအောင် ဆောင်ရွက်တဲ့အခါမှာ နိုင်ငံရေးရယ်၊ အုပ်ချုပ်ရေးရယ်၊ စီးပွားရေးရယ်က ဟန်ချက်ညီညီဆောင်ရွက်မှ တိုးတက်မှာဖြစ်ပါတယ်။ တစ်နည်းအားဖြင့် နိုင်ငံရေးကောင်းမှ အုပ်ချုပ်ရေးကောင်းမှာ ဖြစ်ပါတယ်။ အုပ်ချုပ်ရေးကောင်းမှ စီးပွားရေးကောင်းအောင်လုပ်လို့ရပါတယ်။ ဒါကြောင့်မို့လို့ စီးပွားရေးကောင်းအောင်၊ ထုတ်လုပ်မှု ကောင်းအောင်လုပ်ဖို့သည် နိုင်ငံရေးအပေါ်မှာ အခြေခံတယ်ဆိုတဲ့အချက်လေးတစ်ချက်တော့ သတိပြုစေချင်ပါတယ်။ (၂) ကျေးလက်နေပြည်သူများရဲ့ လူနေမှုအဆင့်အတန်းမြင့်မားရေး လုပ်ငန်း စဉ်ရဲ့ရည်ရွယ်ချက်ဟာ ရှေရည်ဆောင်ရွက်ရမယ့်မဟာဗျူဟာ လုပ်ငန်းစဉ်ဖြစ်ပါတယ်။ တစ်နှစ်တည်း ဆောင်ရွက်လို့မရပါဘူး။ နောက်ကျေးလက်အိမ်ရာနှင့် လမ်းတံတားတည်ဆောက်ရေး ဒီအချက်က ကျွန်တော်က တောင်သူလယ်သမားကို အခြေခံတဲ့ကိုယ်စားလှယ်တစ်ယောက်ဖြစ်တဲ့အတွက် လုပ်ပေး ချင် ပါတယ်။ ဒါပေမဲ့ ဒီလိုဆောင်ရွက်ပေးဖို့အတွက် နိုင်ငံရဲ့ ကုန်ထုတ်လုပ်မှုကို အရင်ဦးစားပေး လုပ်ရပါမယ်။ ကုန်ထုတ်လုပ်မှုကို ဦးစားပေးမှသာ တည်ဆောက်ရေးလုပ်ငန်းကို လုပ်လို့ရပါတယ်။ နိုင်ငံတည်ဆောက်ရေးမှာ ငွေဟာအရေးကြီးဆုံးပါ။ ငွေမရှိရင်၊ ငွေမရရင်၊ ဝင်ငွေတိုးတက်အောင် မလုပ်နိုင်ရင် တည်ဆောက်ရေးဟာ မလုပ်နိုင်ပါဘူး။ ဒါ့အပြင် လယ်ယာ၊ အိမ်ရာနှင့် လမ်းတံတားများ၊ ကုန်ထုတ်လုပ်မှုနှင့် နိုင်ငံခြားဝင်ငွေတိုးတက်လာသည်နှင့်အမျှ တည်ဆောက်နိုင်ပါတယ်။ နိုင်ငံခြား ဝင်ငွေတိုးတက်အောင် အဘက်ဘက်မှ ကုန်ထုတ်လုပ်မှု တိုးတက်မြင့်မားအောင် ဆောင်ရွက်ဖို့က ပထမအရေးကြီးပါတယ်။ ဝင်ငွေမရှိဘဲနဲ့ သူများငွေနဲ့ တိုက်ဆောက်ချင်တာမျိုး၊ အိမ်ရာနှင့်နေချင် တာမျိုး မစဉ်းစားသင့်ပါဘူးလို့ ကျွန်တော့်အနေနဲ့ သတိပြုချင်ပါတယ်။ မြေဂရန်နဲ့ပတ်သက်လို့တော့ ဒီအချက်က မတရားမြေရယူထားတဲ့ အငြင်းပွားသောမြေယာပြဿနာများဖြေရှင်းပြီးမှသာ၊ သန့်ရှင်းပြီး မှသာ၊ အမျိုးသားရေးမြေယာအသုံးချမူဝါဒအပေါ် အခြေခံပြီးတော့ ရွာအလိုက် Plan ရေးဆွဲ၍ ချိန်ဆဆောင်ရွက်သင့်ပါကြောင်း၊ လယ်ယာကဏ္ဍထုတ်လုပ်မှုကို တိုးတက်မြင့်မားအောင်လုပ်ဖို့လို ပါတယ်။ ဒီလိုလယ်ယာကဏ္ဍတိုးတက်မြှင့်မားအောင်လုပ်ဖို့ဆိုတာ လယ်ယာမြေပြဿနာကို အရင် ဦးစားပေးဖြေရှင်းဖို့လိုပါတယ်လို့ ထပ်မံပြီး အထူးသတိပြု စေချင်ပါတယ်။ (၅) အဆင့်မြင့်လယ်ယာနှင့် ပတ်သက်လို့ မိရိုးဖလာစိုက်ပျိုးရေးမှ အဆင့်မြင့်လယ်ယာစိုက်ပျိုးရေးကိုလည်း နှစ်အလိုက်တဖြည်း ဖြည်း ဆောင်ရွက်အကောင်အထည်ဖော်ဖို့ လိုပါတယ်။ အသေးစား၊ အလတ်စား ကုန်ထုတ်လုပ်ငန်း နှင့်ပတ်သက်လို့တော့ လယ်ယာကဏ္ဍကို အခြေခံတဲ့ အသေးစား၊ အလတ်စား ကုန်ထုတ်လုပ်ငန်း တွေကို အထူးထောက်ပံ့မြှင့်တင်ပေးဖို့ ဆောင်ရွက်သင့်ပါကြောင်း ထောက်ခံလိုပါတယ်။ ဘက်စုံ ဖွံ့ဖြိုးရေး စီမံချက်နှင့်ပတ်သက်လို့ကတော့ နိုင်ငံအစိုးရတိုင်းဟာ ရေးဆွဲဆောင်ရွက်လျက်ရှိပါတယ်။ အခုဟာလည်း ဘက်စုံဖွံ့ဖြိုးရေးဆောင်ရွက်နိုင်ရေးအတွက် Foundation ကို အရင်ပြင်ဆင်နေတဲ့ ကာလဖြစ်တဲ့အတွက် အဆိုရှင်ရဲ့ အဆိုကို အကောင်အထည်ဖော်နိုင်ဖို့ဟာ ဝင်ငွေတိုးပွားအောင် လုပ်ရမယ့်လုပ်ငန်းကိုသာ ဦးစားပေးပြီးဆောင်ရွက်ရမှာပါ။ နိုင်ငံတစ်နိုင်ငံ တည်ဆောက်တဲ့အခါမှာ ဝင်ငွေတွေတိုးပွားအောင် စီးပွားရေးကုန်ထုတ်လုပ်မှုများ၊ ဝင်ငွေရရှိသောလုပ်ငန်းများ ဦးစားပေး လုပ်ဆောင်ပြီးမှ အဆိုရှင်ရဲ့ အဆိုပါ အချို့အချက်တွေက လုပ်ဆောင်နိုင်ပြီး အချို့အချက်တွေကတော့ ရေရှည်စီမံကိန်းဖြင့် အကောင်အထည်ဖော်ဆောင်ရွက်ရမှာဖြစ်ပါကြောင်း တင်ပြလိုပါတယ်။ လေးစားရပါသော လွှတ်တော်ဥက္ကဋ္ဌကြီးခင်ဗျား။ နိဂုံးချုပ်အနေနဲ့ အထူးပြောချင်တာကတော့ ကျွန်တော်တို့ရဲ့ နိုင်ငံတော်၏အတိုင်ပင်ခံပုဂ္ဂိုလ် ဒေါ်အောင်ဆန်းစုကြည်ဟာ ပြည်သူတွေရဲ့ များပြားတဲ့ ဆန္ဒကို ဖြည့်ဆည်းပေးနိုင်ဖို့အတွက် ကမ္ဘာပတ်ပြီး သွားလာနေတာကို ထောက်ဆကြည့်ခြင်းအားဖြင့် ကျွန်တော်တို့အစိုးရမှာ ငွေမရှိသည့်အပြင် အကြွေးစာရင်းသာ အပေးခံရသော၊ ပြဿနာမျိုးစုံ ထားခဲ့ရ သော အစိုးရဖြစ်နေတဲ့အတွက် ပြောင်းလဲဖို့အတွက် ပြုပြင်နေသောအချိန်ကာလမှာ အချိန်တစ်ခု ပေးဖို့ လိုအပ်နေကြောင်း၊ ချင့်ချင့်ချိန်ချိန်တောင်းဆိုတိုက်တွန်းသင့်ပါကြောင်း၊ နိုင်ငံခြားချေးငွေတွေနဲ့ တိုက်ဆောက်ဖို့ မသင့်ပါကြောင်း ပြောကြားရင်း နိဂုံးချုပ်အပ်ပါတယ်ခင်ဗျား။ အားလုံးကို ကျေးဇူး တင်ပါတယ်။ (ဩဘာသံများ)</speech>
<speech type='speaker'>
နွားထိုးကြီးမဲဆန္ဒနယ်မှ ဦးနိုင်ထူးအောင် ဆွေးနွေးဖို့ဖြစ်ပါတယ်။
</speech>
<speech><mp id='292'>ဦးနိုင်ထူးအောင်(နွားထိုးကြီးမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် အားလုံးပဲမင်္ဂလာပါခင်ဗျာ။ ကျွန်တော်ကတော့ နွားထိုးကြီး မဲဆန္ဒနယ်မှ ပြည်သူ့ လွှတ်တော်ကိုယ်စားလှယ် ဦးနိုင်ထူးအောင်ဖြစ်ပြီး ပျော်ဘွယ်မဲဆန္ဒနယ် ပြည်သူ့လွှတ်တော် ကိုယ်စားလှယ် ဦးသောင်းအေးရဲ့ အဆိုကို အကြံပြု ဆွေးနွေးသွားမှာဖြစ်ပါတယ်။ အဆိုဟာ ကျယ်ပြန့် တဲ့အဆိုဖြစ်တာမို့ အဆိုရဲ့ဒုတိယပိုင်းဖြစ်တဲ့ အဆင့်မြင့် လယ်ယာ စိုက်ပျိုးမွေးမြူရေး လုပ်ငန်းအပါအဝင် အသေးစား၊ အလတ်စားကုန်ထုတ်လုပ်ငန်းများဖြင့် ဘက်စုံ ဖွံ့ဖြိုးအောင် စီမံချက်ချမှတ်အကောင် အထည်ဖော်ရေးနှင့်စပ်လျဉ်းတဲ့အပိုင်းကိုပဲ အဓိကထား ဆွေးနွေး သွားမှာဖြစ်ပါတယ်။ Power Point အသုံးပြုခွင့်ပြုပါခင်ဗျား။ လွှတ်တော်ဥက္ကဋ္ဌကြီးခင်ဗျား။ ကျွန်တော်တို့မြန်မာနိုင်ငံဟာ စိုက်ပျိုးရေးနိုင်ငံတစ်နိုင်ငံဖြစ်ပြီး စိုက်ပျိုးမွေးမြူရေးဟာ GDP ရဲ့ ၂၅ ရာခိုင်နှုန်းကျော်ကို ထုတ်လုပ်ပေးနေပြီး Export စုစုပေါင်းရဲ့ ၂၅ ရာခိုင်နှုန်းနှင့် ၃၀ ရာခိုင်နှုန်းကြားရှိပါတယ်။ လုပ်သားအင်အား ၆၅ ရာခိုင်နှုန်းကျော်ကို အလုပ်ပေး ထားတဲ့ကဏ္ဍကြီးလည်းဖြစ်ပြီး လုပ်သားအများစုကတော့ ကျေးလက်နေ ဆင်းရဲမွဲတေမှုမြင့်မားသူများ ဖြစ်ပါတယ်။ သုတေသနပြုချက်များအရ Labor Productivity လို့ခေါ်တဲ့ လုပ်သားထုတ်လုပ်နိုင် အားကို မြှင့်တင်တဲ့အခါမှာ စိုက်ပျိုးမွေးမြူရေးကဏ္ဍမှာမြင့်တင်ခြင်းဟာ စိုက်ပျိုးမွေးမြူရေးမဟုတ်တဲ့ ကဏ္ဍမှာမြှင့်တင်ခြင်းထက် ဆင်းရဲမွဲတေမှုလျှော့ချရာမှာ ၂.၉ ဆ ပိုမိုထိရောက်ပါတယ်။ တရုတ်နိုင်ငံ မှာဆိုရင် စိုက်ပျိုးမွေးမြူရေးကဏ္ဍမှ GDP တိုးတက်ခဲ့ခြင်းဟာ စက်မှုကဏ္ဍမှ GDP တိုးတက်ခဲ့ခြင်း ထက် ဆင်းရဲမွဲတေမှုလျှော့ချရာမှာ လေးဆနီးပါးပိုမိုထိရောက်ခဲ့ပါတယ်။ စိုက်ပျိုးမွေးမြူရေးကဏ္ဍဟာ အမျိုးသမီးများကို အလုပ်အကိုင်ဖန်တီးပေးနိုင်မှု အများဆုံးကဏ္ဍဖြစ်သလို စိုက်ပျိုးမွေးမြူရေးမှာ ဝင်ငွေတိုးပွားလာခြင်းဟာ စိုက်ပျိုးမွေးမြူရေးမဟုတ်တဲ့ ကျေးလက်ဒေသရှိ အခြားလုပ်ငန်းများက ဝင်ငွေတိုးလာခြင်းကိုလည်း ဖန်တီးပေးမှာဖြစ်ပါတယ်။ မြန်မာနိုင်ငံအနေနဲ့လည်း မြေနှင့်ရေအရင်း အမြစ်များစွာရှိခြင်း၊ ကြီးမားလှတဲ့ဒေသတွင်းဈေးကွက်ရှိနေခြင်း၊ ကျေးလက်နေဦးရေဟာ လူဦးရေ စုစုပေါင်းရဲ့ ၆၅ ရာခိုင်နှုန်းခန့်ရှိနေခြင်းတို့ကြောင့် စိုက်ပျိုးမွေးမြူရေးကဏ္ဍကို မြှင့်တင်ခြင်းဟာ ကျေးလက်ဒေသဖွံ့ဖြိုးရေး၊ ဆင်းရဲမွဲတေမှုလျှော့ချရေး၊ နိုင်ငံတော်ရဲ့ စီးပွားရေးဖွံ့ဖြိုးတိုးတက်ရေး တို့ကို များစွာအထောက်အပံ့ဖြစ်စေမှာဖြစ်ပါတယ်။ လွှတ်တော်ဥက္ကဋ္ဌကြီးခင်ဗျား။ အဆင့်မြင့်လယ်ယာစိုက်ပျိုးရေးလုပ်ငန်း ပေါ်ပေါက်ဖို့နှင့် စိုက်ပျိုးမွေးမြူရေးလုပ်ငန်း ဘက်စုံဖွံ့ဖြိုးတိုးတက်ဖို့ဆိုရင် အခု Power Point မှာဖော်ပြထားတဲ့ အချက်လေးချက်ကို ဆောင်ရွက်ဖို့သင့်ပါတယ်။ ပထမအချက်ကတော့ Infrastructure လို့ခေါ်တဲ့ အခြေခံအဆောက်အဦများ တည်ဆောက်ဖို့ဖြစ်ပါတယ်။ အခြေခံအဆောက်အဦကို Hard Infrastructure လို့ခေါ်တဲ့ ရုပ်ပိုင်းဆိုင်ရာအခြေခံအဆောက်အဦများနှင့် Soft Infrastructure လို့ ခေါ်တဲ့ စနစ်ပိုင်းနှင့်အသိပညာပိုင်းဆိုင်ရာ အခြေခံအဆောက်အဦများဆိုပြီး နှစ်ပိုင်းခွဲနိုင်ပါတယ်။ Hard Infrastructure ပိုင်းမှာ လမ်းတွေဖောက်တာ၊ ဆည်မြောင်းတွေဆောက်တာ၊ သတင်း အချက်အလက်နှင့်ဆက်သွယ်ရေးစနစ် ကောင်းမွန်အောင်ဆောင်ရွက်တာ၊ လျှပ်စစ်မီးသွယ်တန်းတာ တွေလုပ်ဆောင်ရမှာဖြစ်ပါတယ်။ Soft Infrastructure ပိုင်းမှာ တောင်သူလယ်သမားတွေအတွက် လယ်ယာလုပ်ငန်းရပ်နားချိန်မှာ တက်ရောက်နိုင်တဲ့သင်တန်းများဖွင့်လှစ်ဖို့ သုတေသနလုပ်ငန်းများ ပိုမိုလုပ်ဆောင်ဖို့၊ စိုက်ပျိုးရေးပညာတတ်ကျွမ်းသူများ ပိုမိုမွေးထုတ်ဖို့ ဆောင်ရွက်ရပါမယ်။ ဒါ့အပြင် တောင်သူလယ်သမားများရဲ့ စိုက်ပျိုးဖို့သီးနှံရွေးချယ်ရာမှာ ပိုမိုလွတ်လပ်မှုရှိလာအောင်၊ ပိုမို ကောင်းမွန်ပြီးမျှတတဲ့ ငွေချေးယူမှုစနစ်တွေဖြစ်လာအောင်၊ ကောင်းမွန်တဲ့သီးနှံအာမခံစနစ်တစ်ခု ပေါ်ပေါက်လာအောင် စီမံသင့်ပါတယ်။ ဒုတိယအချက်ကတော့ ထိရောက်သော မြေနှင့်ရေအသုံးချ မူဝါဒချမှတ်ဖို့ဖြစ်ပါတယ်။ မြေယာပိုင်ဆိုင်မှုကို တိကျမှန်ကန်ခိုင်မာအောင်ဆောင်ရွက်ဖို့လိုမယ့်အပြင် အမှန်လယ်ယာလုပ်ကိုင်မယ့်လူတွေလက်ထဲမှာ လယ်ယာမြေမရှိဘဲ ဘာလုပ်ငန်းမှမလုပ်ကိုင်တဲ့လူတွေ လက်ထဲမှာ မြေဧကပေါင်းများစွာရှိနေခြင်းဟာ လျင်မြန်စွာဖြေရှင်းရမှာဖြစ်ပါတယ်။ မြေလွတ်၊ မြေရိုင်း များကိုဖော်ဆောင်တဲ့နေရာမှာလည်း မြေယာအများအပြားအသုံးချမယ့် အကြီးစားရင်းနှီးမြှုပ်နှံသူတွေ နဲ့စာရင် အသေးစားလယ်ယာလုပ်ကိုင်မယ့်သူတွေကို ဦးစားပေးစဉ်းစားသင့်ပါတယ်။ FAO ရဲ့အဆို အရ ရေအသုံးဆုံးနှင့်ရေပြုန်းတီးမှုအများဆုံးဟာ စိုက်ပျိုးရေးကဏ္ဍဖြစ်ပါတယ်။ ဒါ့ကြောင့် ဆည်မြောင်းများမှ ရေလေလွင့်မှုများကို စနစ်တကျစစ်တမ်းကောက်ယူပြီး ပြုပြင်ခြင်း၊ လယ်ယာမြေ တွင်ရေအသုံးချရာမှာ ပြုန်းတီးမှုအနည်းဆုံးဖြစ်နိုင်အောင်နည်းလမ်းရှာဖွေခြင်း၊ ရေလိုအပ်မှုများတဲ့ သီးနှံတွေရဲ့ နေရာမှာ ရေလိုအပ်မှုနည်းပြီး ပိုမိုတွက်ခြေကိုက်တဲ့ သီးနှံများနှင့်အစားထိုးခြင်း၊ ထိရောက်သော ရေသုံးစွဲမှုအတွက် မက်လုံးပေးခြင်းများပြု လုပ်သင့်ပါတယ်။ နောက်တစ်ချက်ကတော့ ခေတ်မီ၍အရည်အသွေးပြည့်ဝတဲ့ သွင်းအားစုများနှင့် မျိုးကောင်း မျိုးသန့်များရရှိစေရေးဖြစ်ပါတယ်။ လက်ရှိအနေနဲ့ ကျွန်တော်တို့နိုင်ငံမှာ မျိုးကောင်းမျိုးသန့်နှင့် အရည်အသွေးပြည့်ဝတဲ့ဓာတ်မြေသြဇာများ သုံးစွဲနိုင်မှုနည်းပါးသေးပြီး လုံလောက်စွာသုံးစွဲနိုင်ဖို့ ပြုလုပ်ပေးရပါမယ်။ စိုက်ပျိုးမွေးမြူရေးဆိုင်ရာရင်းနှီးမြှုပ်နှံခြင်းနှင့် လယ်ယာသုံးကိရိယာပစ္စည်း များကို ပြည်ပမှတင်သွင်းခြင်းအနေနဲ့ပတ်သက်ရင်လည်း Private Sector ပိုင်း ပိုမိုအားကောင်းလာ ဖို့နှင့် ပိုမိုလွတ်လပ်လွယ်ကူစွာဆောင်ရွက်နိုင်ဖို့ စီမံပေးသင့်ပါတယ်။ လွှတ်တော်ဥက္ကဋ္ဌကြီးခင်ဗျား။ နောက်ဆုံးတစ်ချက်ကတော့ ဈေးကွက်ဖော်ဆောင်ရေးနှင့် ဈေးကွက်နှင့်ကိုက်ညီသောထုတ်ကုန်များ ထုတ်လုပ်နိုင်ရေးဖြစ်ပါတယ်။ စိုက်ပျိုးမွေးမြူရေးထုတ်ကုန် များဟာ ဝယ်လိုအားပေါ်မှာအများကြီးတည်မှီနေပြီး ကာလရှည်သိုလှောင်ရန်လည်း အခက်အခဲရှိခြင်း တို့ကြောင့် ဈေးကွက်ဖော်ဆောင်ရေးဟာ အထူးအရေးပါပါတယ်။ ဒါ့အပြင် စားသုံးမှုပုံစံဟာ တစ်ကမ္ဘာ လုံးမှာပြောင်းလဲနေပါတယ်။ ဆန်၊ ဂျုံတို့လိုကောက်ပဲသီးနှံစားသုံးမှုတွေ အနည်းငယ်ကျဆင်းလာပြီး အသား၊ ငါး၊ နို့ထွက်ပစ္စည်းများစားသုံးမှုဟာ အထူးမြင့်မားလာပါတယ်။ ဒါ့ကြောင့် ဆန်စပါးကိုသာ အဓိကဇောင်းပေးလွန်းတာမျိုးမလုပ်ဘဲ အခြားသီးနှံများနှင့် မွေးမြူရေးလုပ်ငန်းကိုလည်း ပံ့ပိုးကူညီမှု တွေပေးဖို့ အထူးအရေးကြီးပါတယ်။ နောက်တစ်ခုကတော့ Project Food လို့ခေါ်တဲ့ စိုက်ပျိုးမွေးမြူ ရေးထုတ်ကုန်များကို အဆင့်မြှင့်တင်ပြုပြင်ထားတဲ့ အစားအသောက်တွေနဲ့ Package Food လို့ခေါ် တဲ့ ပါကင်ထုပ်ထားတဲ့အစားအသောက်တွေကို စားသုံးမှုမြှင့်လာပါတယ်။ ဒီ Slide တွေမှာကြည့်မယ် ဆိုရင် မြို့ပြမှာ ကျေးလက်ထက် Project Food ထက် စားသုံးမှုသိသိသာသာမြင့်မားနေတာ တွေ့ရမှာဖြစ်သလို ဝင်ငွေတိုးလာလေလေ Package Food တွေကို ပိုမိုသုံးဆောင်လာလေလေ ဆိုတာလည်း တွေ့ရမှာဖြစ်ပါတယ်။ ကျွန်တော်တို့ရဲ့အိမ်နီးချင်းနိုင်ငံများကလည်း မြို့ပြလူဦးရေ တိုးတက်မှုနှင့် စီးပွားရေးဖွံ့ဖြိုးတိုးတက်မှုမြင့်မားတဲ့နိုင်ငံများဖြစ်ပါတယ်။ ဒါ့ကြောင့် ယင်းနိုင်ငံများကို စိုက်ပျိုးမွေးမြူရေးထုတ်ကုန်များရောင်းချရာမှာ မပြု မပြင်ရောင်းချဖို့ထက် အဆင့်မြှင့်တင်ပြုပြင်ပြီး ရောင်းတာမျိုးတွေ ပါကင်ပိတ်ပြီးရောင်းတာမျိုးတွေများလာအောင် လုပ်ဆောင်ရမှာဖြစ်ပါတယ်။ ဒီအတွက်ကတော့ Agro Industry လို့ခေါ်တဲ့ စိုက်ပျိုးမွေးမြူရေးထုတ်ကုန်များကိုအခြေပြုပြီး Value Added ပြုလုပ်ပေးတဲ့ စက်မှုလုပ်ငန်းများ။ အထူးသဖြင့် အသေးစား၊ အလတ်စားစက်မှုလုပ်ငန်းများ ကျေးလက်ဒေသများမှာထွန်းကားလာရေး စီမံချက်ချဆောင်ရွက်ဖို့လိုပါတယ်။ Agro Industry ကနေ စီးပွားရေးဖွံ့ဖြိုးတိုးတက်မှုသာမက အလုပ်အကိုင်အခွင့်အရေးများကိုပါ ဖန်တီးပေးမှာဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ကျွန်တော်တို့နိုင်ငံကြီး ဖွံ့ဖြိုး တိုးတက်ဖို့အတွက်ဆိုရင် စိုက်ပျိုးမွေးမြူရေးကဏ္ဍကို ဘက်စုံဖွံ့ဖြိုးအောင်စီမံဆောင်ရွက်ခြင်းဟာ ပထမဆုံးလှမ်းရမယ့်ခြေလှမ်းပဲဖြစ်ပါတယ်။ သို့ဖြစ်ပါသဖြင့် စိုက်ပျိုးမွေးမြူရေးကဏ္ဍ ဘက်စုံဖွံ့ဖြိုး ရေးကို ထောင့်ပေါင်းစုံမှ စေ့စပ်သေချာစွာသုံးသပ်၍ စီစဉ်ဆောင်ရွက်သင့်ပါကြောင်းပြောကြားရင်း ပျော်ဘွယ်မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးသောင်းအေးရဲ့ အဆိုကို အကြံပြု ဆွေးနွေး အပ်ပါတယ်။ အားလုံးကို ကျေးဇူးတင်ပါတယ်။ (ဩဘာသံများ)</speech>
<speech type='speaker'>
ဖျာပုံမဲဆန္ဒနယ်မှ ဦးဝင်းထွဋ် ဆွေးနွေးဖို့ ဖြစ်ပါတယ်။
</speech>
<speech><mp id='174'>ဦးဝင်းထွဋ်(ဖျာပုံမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ပြည်ထောင်စုဝန်ကြီးနှင့် ဧည့်သည်တော်များအားလုံး မင်္ဂလာ ပါလို့ နှုတ်ခွန်းဆက်သပါတယ်။ ကျွန်တော်ကတော့ ဖျာပုံမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးဝင်းထွဋ်ဖြစ်ပါတယ်။ ကျွန်တော့်အနေနဲ့ ပျော်ဘွယ်မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးသောင်းအေးရဲ့အဆိုကို အကြံပြုဆွေးနွေးသွားမှာဖြစ်ပါတယ်။ အဆိုရှင်ရဲ့ အဆိုဟာ ကျေးလက် ဒေသဖွံ့ဖြိုးရေး၊ ဆင်းရဲနွမ်းပါးမှုလျှော့ချရေးနှင့် လူနေမှုဘဝအဆင့်မြင့်မားရေးအတွက် ရည်ရွယ်ချက် ကောင်းတွေနဲ့တင်သွင်းတဲ့အဆိုတစ်ခုဖြစ်ပါတယ်။ ဒီအဆိုကို အပိုင်းနှစ်ပိုင်းခွဲပြီးတော့ ဆွေးနွေးသွား ပါမယ်။ ပထမအပိုင်းမှာ ကျေးလက်အိမ်ရာများနှင့်လမ်းတံတားများ စနစ်တကျနေရာချထားပြီး မြေငှား ဂရန်များပြုလုပ်ပေးရန်ဖြစ်ပါတယ်။ အဆိုရှင်ဆွေးနွေးခဲ့သလို ကျွန်တော်တို့ရဲ့ ကျေးလက်ဒေသဟာ မိရိုးဖလာ ဓားမဦးချနေထိုင်မှုပုံသဏ္ဌာန်သာဖြစ်ပြီးတော့ စနစ်တကျဖွဲ့စည်းထားမှု အလွန်နည်းပါ တယ်။ ကျေးလက်ဒေသဖွံ့ဖြိုးရေးလုပ်ငန်းများကိုဆောင်ရွက်ရာမှာ လိုအပ်ချက်တွေပိုမိုများပြားခြင်း၊ ငွေကြေးအကုန်အကျပိုများခြင်း၊ အခက်အခဲများနှင့် မလိုလားအပ်တဲ့ လူမှုပဋိပက္ခများကိုလည်း ဖြစ်ပေါ်စေပါတယ်။ ဒါ့အပြင် ကျေးလက်နေပြည်သူအချို့ဟာ အကြောင်းအမျိုးမျိုးနဲ့ လယ်ယာမြေ များလက်လွတ်ဆုံးရှုံးခြင်း၊ အလုပ်အကိုင်အခွင့်အလမ်းမရှိခြင်း၊ အိမ်၊ ယာမြေအခက်အခဲများကြောင့် အသက်မွေးဝမ်းကျောင်း လွယ်ကူနီးစပ်ရာမြစ်ချောင်းဘေး၊ တာတမံဘေး၊ ပင်လယ်ကမ်းစပ်သောင် ပြင်များနှင့် သစ်တောမြေများ၊ ကျွန်းငယ်များအထိ ရွှေ့ပြောင်းအခြေချနေထိုင်ကြပါတယ်။ အဲဒီလို နေထိုင်ရင်းကနေပြီးတော့ စုဖွဲ့မိပြီးတော့ ရွာငယ်များအဖြစ်နဲ့ ပေါ်ပေါက်လာပါတယ်။ အချို့ဒေသတွေ ဟာ နေထိုင်ရန်လုံးဝမသင့်လျော်ဘဲနဲ့ သောက်သုံးရေရှားပါးခြင်း၊ လမ်းပန်းဆက်သွယ်ရေးလွန်စွာ ခက်ခဲခြင်းနှင့် လူမှုဘဝလုံခြုံမှုနှင့် သဘာဝဘေးအန္တရာယ်အကာအကွယ်တွေကိုလည်း မရှိပါဘူး။ လေးစားအပ်ပါတဲ့ ဥက္ကဋ္ဌကြီးခင်ဗျား။ ကျေးလက်ဒေသဖွံ့ဖြိုးရေးလုပ်ငန်းများရဲ့ အဓိကစိန်ခေါ် မှုဟာ အခြေချနေထိုင်မှုဖြစ်ကြောင်း တွေ့ရမှာဖြစ်ပါတယ်။ အဆိုရှင်တိုက်တွန်းသလို ကျေးလက် အိမ်ရာများ စနစ်တကျပြန်လည်ထူထောင်ပေးရန်မှာ ကျေးရွာပေါင်း ၆၀၀၀၀ ကျော်ရှိတဲ့ ကျွန်တော်တို့ နိုင်ငံအတွက် ဘဏ္ဍာရေးအခက်အခဲ၊ လူမှုရေး၊ ယဉ်ကျေးမှု၊ ဓလေ့ထုံးတမ်းအစဉ်အလာ အခက်အခဲ များကို ရင်ဆိုင်ရမှာဖြစ်ပါတယ်။ ကျွန်တော် အကြံပြု တင်ပြချင်တဲ့အချက်ကတော့ ရွာငယ်များနှင့် နီးစပ်ပြီး အလားအလာကောင်းတဲ့ကျေးရွာများ၊ အချက်အချာကျတဲ့ကျေးရွာများမှာ ကျေးရွာ တိုးချဲ့ အိမ်ရာကွက်များ စနစ်တကျဖော်ထုတ် အခြေချနေထိုင်စေခြင်းပဲဖြစ်ပါတယ်။ ကျေးရွာချင်းဆက် လမ်းများ၊ မြို့ပြ-ကျေးလက်ဆက်သွယ်ရာလမ်းများကို ပိုမိုကောင်းမွန်အောင် ဖော်ဆောင်ပေးခြင်းဖြင့် ဆက်သွယ်ရေးအားကောင်းတဲ့ ကျေးရွာအုပ်စုများ ပေါ်ပေါက်လာမှာဖြစ်ပါတယ်။ အလုပ်အကိုင် အခွင့်အလမ်းများပြားလာခြင်း၊ ပညာရေး၊ ကျန်းမာရေးနှင့် အခြားပြည်သူ့ဝန်ဆောင်မှုများ ပိုမို ကောင်းမွန်လာခြင်း၊ လူမှုဘဝလုံခြုံမှုနှင့် သဘာဝဘေးအန္တရာယ်လုံခြုံမှုရလာခြင်း၊ လက်ဝါးကြီးအုပ် ဈေးကွက်မှ ကျယ်ပြန့်မျှတသောဈေးကွက် ရရှိလာခြင်းတို့ဖြစ်ပေါ်လာမှာပါ။ သို့ဖြစ်ပါ၍ နိုင်ငံတော် အနေနဲ့ မြို့ပြနှင့်ကျေးလက်အိမ်ရာဖွံ့ဖြိုးရေးဘုတ်အဖွဲ့အဆင့်ဆင့်ကို ဖွဲ့စည်းပြီးတော့ ရှေ့ပြေးစီမံကိန်း များ ချမှတ်ဆောင်ရွက်သင့်ပါကြောင်း အကြံပြုအပ်ပါတယ်။ ဒုတိယပိုင်းအနေနဲ့ အဆင့်မြင့်စိုက်ပျိုးမွေးမြူရေးလုပ်ငန်းအပါအဝင် အသေးစား၊ အလတ်စား ကုန်ထုတ်လုပ်ငန်းများဖြင့် ဘက်စုံဖွံ့ဖြိုးအောင် စီမံချက်ချမှတ်အကောင်အထည်ဖော်ပေးနိုင်ရန် တိုက်တွန်းထားခြင်းဖြစ်ပါတယ်။ ကျွန်တော်တို့နိုင်ငံမှာ ယခင်ကဆောင်ရွက်ခဲ့ဖူးတဲ့စီမံကိန်းများစွာ ရှိပါတယ်။ စိုက်ပျိုးစရိတ်ချေးငွေတွေ၊ မြစိမ်းရောင်စီမံကိန်းချေးငွေတွေ၊ သမဝါယမချေးငွေ၊ ကျေးလက်လူထုဗဟိုပြုဖွံ့ဖြိုးရေးလုပ်ငန်းများ၊ ဆင်းရဲနွမ်းပါးမှုလျှော့ချရေးစီမံကိန်းများ ဆောင်ရွက်ခဲ့ သော်လည်း အောင်မြင်မှုမရရှိခဲ့တာကို တွေ့ရမှာဖြစ်ပါတယ်။ NGO, INGO များအနေဖြင့်လည်း ကျေးလက်ဒေသအသေးစားလုပ်ငန်းများ အကူအညီပေးရေးအစီအစဉ် Livelihood Program များဖြင့် အရင်းအနှီး၊ နည်းပညာဖြန့်ဝေပေးသော်လည်း ဈေးကွက်ရဲ့ စေ့ဆော်မှုမရှိခြင်းကြောင့် အောင်မြင်မှုနည်းတာကို တွေ့ရပါတယ်။ ကျွန်တော်တို့ ကျေးလက်နေပြည်သူအများစုဟာ တစ်နေ့လုပ် တစ်နေ့စားကျပန်းအလုပ်များသာ လုပ်ကိုင်နေကြရတာဖြစ်တဲ့အတွက် လက်ငင်းပြဿနာများကိုသာ အဓိကထားပြီးတော့ ဖြေရှင်းနေကြရတဲ့အတွက်လည်း မအောင်မြင်ရခြင်းဖြစ်ပါတယ်။ ကျေးလက်နေ ပြည်သူများရဲ့ အဓိကပြဿနာအရင်းအမြစ်ကို ဖြေရှင်းနိုင်မှသာ ဝင်ငွေတိုးပြီးတော့ ကျေးလက်ဒေသ ဖွံ့ဖြိုးမှုကို ရရှိမှာဖြစ်ပါတယ်။ ကျေးလက်ဒေသရဲ့ အဓိကစိန်ခေါ်မှုများဟာ လယ်ယာစိုက်ပျိုးရေး လုပ်ငန်းများတွင် အရင်းအနှီး၊ နည်းပညာ လွန်စွာချို့တဲ့နေခြင်း၊ စိုက်ပျိုးရေးထုတ်ကုန်များဟာ ဈေးကွက်နှင့်အရည်အသွေးကြောင့် ထိုက်သင့်သည့်ဈေးမရဘဲနဲ့ ထုတ်လုပ်မှုစရိတ်ကို မကာမိခြင်း၊ အကျိုးအမြတ်ခွဲဝေမှုအချိုးအစား မမျှတတဲ့အတွက် စိုက်ပျိုးထုတ်လုပ်သူများဟာ အကျိုးခံစားခွင့် လွန်စွာနည်းပြီးတော့ အကြွေးသံသရာထဲမှာလည်နေခြင်း၊ အလုပ်အကိုင်အခွင့်အလမ်း လွန်စွာနည်းပါး ခြင်းတို့ဖြစ်ပါတယ်။ သို့ပါ၍ နိုင်ငံတော်မှချမှတ်ထားတဲ့ လယ်ယာကဏ္ဍမူဝါဒများ၊ ရင်းနှီးမြှုပ်နှံမှုမူဝါဒ များ၊ လုပ်ငန်းစဉ်များဖြင့် လယ်ယာမြေဆိုင်ရာဥပဒေမူဘောင် ဝန်းကျင်ကောင်းများဖန်တီးခြင်း၊ အခြေခံအဆောက်အဦဆိုင်ရာဖြည့်ဆည်းပေးခြင်း၊ ပြည်တွင်း/ပြည်ပရင်းနှီးမြှုပ်နှံမှုများ ဝင်ရောက်လာ ရန် သက်သာခွင့်နှင့် အထူးအခွင့်အရေးများဖော်ဆောင်ပေးခြင်းတို့ကို ဆောင်ရွက်ရပါမယ်။ သို့မှသာ ကျေးလက်ဒေသမှာ ပုဂ္ဂလိကကဏ္ဍရင်းနှီးမြှုပ်နှံမှုများ တိုးတက်လာပြီးတော့ ဈေးကွက်ဝင်ထုတ်ကုန် နှင့် ဈေးကွက်ကလိုအပ်တဲ့ထုတ်ကုန်များကို ထုတ်လုပ်လာနိုင်မှာပါ။ Contract Farming နဲ့ Agro Base Industry များပေါ်ထွန်းလာစေရေးကို ဆောင်ရွက်ရမှာဖြစ်ပါတယ်။ တစ်ဦးချင်းဝင်ငွေနဲ့ အလုပ်အကိုင်အခွင့်အလမ်းများတိုးမြှင့်လာပြီးတော့ နိုင်ငံရဲ့ စီးပွားရေးပါ တိုးတက်လာမှာဖြစ်ပါတယ်။ ဈေးကွက်ရဲ့ စေ့ဆော်မှုအားကောင်းလာခြင်း၊ တစ်ဆင့်ခံလုပ်ငန်းများတိုးပွားလာခြင်းကြောင့် အဆိုရှင် တင်ပြခဲ့သလို တစ်နိုင်တစ်ပိုင်နှင့်အသေးစားလုပ်ငန်းများ၊ ကျေးလက်မိသားစုဝင်ငွေတိုးရေးလုပ်ငန်း များကို စီမံချက်ချမှတ်ပြီးတော့ အရင်းအနှီး၊ နည်းပညာများပံ့ပိုးဆောင်ရွက်ပေးခြင်းဖြင့် အောင်မြင် အောင်ဆောင်ရွက်နိုင်မှာဖြစ်ပါတယ်။ သို့မှသာ ကျေးလက်ဒေသဖွံ့ဖြိုးတိုးတက်လာပြီးတော့ ဆင်းရဲမှု လျော့ကျလာမှာဖြစ်ပါကြောင်း အကြံပြု ရင်းနဲ့ပဲ အဆိုရှင်ရဲ့ အဆိုကို မှတ်တမ်းတင်သင့်ပါကြောင်း ဆွေးနွေးရင်းနဲ့နိဂုံးချုပ်အပ်ပါတယ်။ အားလုံးကို ကျေးဇူးတင်ပါတယ်ခင်ဗျား။ (ဩဘာသံများ)</speech>
<speech type='speaker'>
ဝါးခယ်မမဲဆန္ဒနယ်မှ ဦးဇော်သိန်း မေးမြန်းဖို့ ဖြစ်ပါတယ်။
</speech>
<speech><mp id='183'>ဦးဇော်သိန်း(ဝါးခယ်မမဲဆန္ဒနယ်)</mp> လေးစားအပ်တဲ့ လွှတ်တော်ဥက္ကဋ္ဌကြီးနှင့် ပြည်ထောင်စုဒုတိယဝန်ကြီး၊ ပြည်သူ့လွှတ်တော်ကိုယ်စားလှယ်ကြီးများနှင့် ဧည့်သည်များကို မင်္ဂလာပါ လို့ဂါရဝပြု နှုတ်ခွန်းဆက်သအပ်ပါတယ်။ ဝါးခယ်မမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ကျွန်တော်ဦးဇော်သိန်းက အဆိုကို ကန့်ကွက်ဆွေးနွေးသွားမှာဖြစ်ပါတယ်။ အဆိုမှာ ကျေးလက်ဒေသ ဖွံ့ဖြိုးတိုးတက်ရေးအတွက် စီမံချက်ချမှတ်အကောင်အထည်ဖော်ပြီး နိုင်ငံတော်ဖွံ့ဖြိုးတိုးတက်ဖို့ ပြုလုပ်မယ့်အတွက် အဆိုရှင်ရဲ့ စေတနာကို လေးစားရမှာဖြစ်ပါတယ်။ ဒါပေမဲ့ ဒီအဆိုနဲ့ပတ်သက်ပြီး ပြည်ထောင်စုအစိုးရကို မတိုက်တွန်းသင့်ကြောင်း၊ ပြည်ထောင်စုအစိုးရမှာ မိမိရဲ့ ဦးစားပေးအစီအစဉ် တွေကို အားသွန်ခွန်စိုက်ကြိုးပမ်းနေချိန်မှာ ဟန်ချက်ပျက်သွားနိုင်၊ အရှိန်အဟုန်လျှော့သွားနိုင်တဲ့ အတွက် ဒီအဆိုကို ကန့်ကွက်ဆွေးနွေးရခြင်းဖြစ်ပါတယ်။ လေးစားအပ်သော ဥက္ကဌကြီးခင်ဗျား။ ဒီအဆိုကိုလွှတ်တော်မှာ ဆွေးနွေးသင့်ကြောင်း ထောက်ခံတင်ပြရာမှာ နိုင်ငံဖွံ့ဖြိုးရေးအစ ကျေးလက် ကို ဗဟိုပြုပါမှလို့ ကျွန်တော်တို့အားလုံးကို မီးမောင်းထိုးပြသွားပါတယ်။ ဆက်လက်ပြီး ကိုရီးယားနိုင်ငံ နှင့် တရုတ်ပြည်သူ့သမ္မတနိုင်ငံတို့ရဲ့ ဆောင်ရွက်ချက်မှုများက သက်သေပြတယ်လို့လည်းဆိုပါတယ်။ ကိုရီးယားနိုင်ငံထူထောင်ရေးအတွက် အစပထမဟာ ကျေးလက်ဒေသပါ။ တရုတ်ပြည်ကြီးမှာ လူဦးရေ ၈၀ ရာခိုင်နှုန်းရှိတဲ့ ကျေးလက်ဖွံ့ဖြိုးမှု(Rurd Development) စီမံချက်ကိုဆွဲပြီး အကောင်အထည် ဖော်ခဲ့တာပါလို့ ဆိုခဲ့ပါတယ်။ ဒီနှစ်နိုင်ငံရဲ့ ဖွံ့ဖြိုးတိုးတက်မှုဖြစ်စဉ်မှာ ကျေးလက်အခြေပြု နိုင်ငံ ဖွံ့ဖြိုးရေးဖြစ်စဉ်ဖြစ်တယ်ဆိုတဲ့ သဘောတရားဖော်ထုတ်ခဲ့ပါတယ်။ လေးစားအပ်တဲ့ဥက္ကဌကြီးခင်ဗျား။ ကမ္ဘာပေါ်မှာ နိုင်ငံအသီးသီးဖွံ့ဖြိုးတိုးတက်မှုဟာ တစ်နိုင်ငံ နှင့်တစ်နိုင်ငံ လုံးဝမတူကြပါဘူး။ တူတယ်လို့ယူဆပြီးပုံတူကူးချရင်လည်း အမှားကြီးမှားမှာဖြစ်ပါတယ်။ ဒါ့အပြင် ဖော်ပြပါ တောင်ကိုရီးယားနိုင်ငံနှင့် တရုတ်ပြည်နိုင်ငံနှစ်ခုဟာ အခုလိုခေတ်မီတိုးတက် ချမ်းသာတဲ့ နိုင်ငံတွေဖြစ်ကြတာလည်း ကျေးလက်ကိုဗဟိုပြု လို့ လုံးဝမဟုတ်ခဲ့ပါဘူး။ တရုတ်ပြည် တစ်ဟုန်ထိုး ခေတ်မီတိုးတက်လာတာဟာ နိုင်ငံရေးခေါင်းဆောင်မှုအပြောင်းအလဲကြောင့်ဖြစ်ပါတယ်။ ၁၉၇၆ ခုနှစ် မော်စီတုန်းကွယ်လွန်ပြီး တိန်ရှောက်ဖိန်တက်လာပါတယ်။ သူက ၁၉၇၈ ခုနှစ်မှာ ခေတ်မီရေးလေးရပ်ကို စတင်အကောင်အထည်ဖော်ခဲ့ပါတယ်။ စိုက်ပျိုးရေး၊ စက်မှုလက်မှု၊ ကာကွယ်ရေးနှင့် သိပ္ပံနှင့်နည်းပညာဖြစ်ပါတယ်။ ဒီခေတ်မီတိုးတက်ရေး တကယ်အရှိန်အဟုန်မြင့်စေ တာကတော့ အထူးစီးပွားရေးဇုန်တွေပဲဖြစ်ပါတယ်။ အထူးစီးပွားရေးဇုန်တွေက ပြည်တွင်းပြည်ပ ကုမ္ပဏီတွေ ကုန်သွယ်ရင်းနှီးမြှုပ်နှံရေးမှာ တရုတ်ပြည်ရဲ့ အခြားဒေသတွေနဲ့မတူဘဲ ပိုမိုလွတ်လပ်စွာ ဆောင်ရွက်ခွင့်ရှိပါတယ်။ အထူးစီးပွားရေးဇုန်တွေရှိတဲ့ ကမ်းရိုးတန်းဒေသဟာ လွတ်လပ်စွာ ကုန်သွယ်မှုကြောင့် တစ်ဦးချင်းဝင်ငွေဟာ တရုတ်ပြည်မှာဖြစ်ပြီးတော့ တရုတ်ပြည်အတွင်းပိုင်းက ကျေးလက်ဒေသတွေက ဆင်းရဲနေကြပါတယ်။ ကျေးလက်ကနေမြို့ပြကြီးတွေကို ပြောင်းရွှေ့ လာကြတဲ့ ကျေးလက်မိသားစုတွေဟာ အများအပြားပါပဲ။ ဒါကို တရုတ်အစိုးရက အခုအရေးယူဆောင်ရွက် နေရပါတယ်။ နိုင်ငံဖွံ့ဖြိုးရေးအစ ကျေးလက်ဖွံ့ဖြိုးရေးဗဟိုပြုခဲ့တာမဟုတ်ပါဘူး။ ကမ်းရိုးတန်းဒေသ တွေဖြစ်ပါတယ်။ လေးစားအပ်တဲ့ဥက္ကဌကြီးခင်ဗျား။ တောင်ကိုရီးယားရဲ့ ဖွံ့ဖြိုးမှုကို ခေါင်းဆောင်ခဲ့တာလည်း ကျေးလက်ဖွံ့ဖြိုးရေးကို ဗဟိုပြုခဲ့တာမဟုတ်ပါဘူး။ တောင်ကိုရီးယားကိုပြောင်းလဲတိုးတက်စေတာ တော့ Chcebol လို့ခေါ်တဲ့ အစိုးရကထောက်ပံ့ကြီးကြပ်ပေးတဲ့ ဘက်စုံစီးပွားရေးလုပ်ငန်း 68:6020 gulosofi Lucky Goal Star, Daewoo, Samsung ooimendicos Solosuši ၁၉၆၀ ခုနှစ်နှောင်းပိုင်းမှာစခဲ့တဲ့ ဒီကုမ္ပဏီကြီးတွေဟာ ၁၉၉၀ ခုနှစ်ရောက်မှ ကိုရီးယားထုတ်လုပ်မှုရဲ့ ၇၅.၂ GDP ဖြစ်လာပါတယ်။ ဒီစက်မှုလုပ်ငန်းကြီးတွေက တောင်ကိုရီးယားမှာ ကျေးလက်နဲ့မြို့ပြ ဖွံ့ဖြိုးရေးကို ကြီးစွာကွာခြားစေပါတယ်။ ဒါ့ကြောင့်မို့လို့ နိုင်ငံတော်က လူ့အဖွဲ့အစည်းကိုအခြေခံတဲ့ ဖွံ့ဖြိုးရေးတွေလုပ်ခဲ့ရပါတယ်။ ကိုရီးယားခေတ်မီတိုးတက်ချမ်းသာတာလည်း နိုင်ငံရေးအပြောင်းအလဲလည်းပါပါတယ်။ ပတ်ချုံဟီး၊ နိုတေဗူး၊ ချန်ဒူးဝမ်စတဲ့ ဗိုလ်ချုပ်ကြီးတွေကနေ ကင်ယုံနမ်း၊ ကင်ဒေဂျွန်းစတဲ့ နိုင်ငံရေး သမားတွေကတစ်ဆင့် တစ်ဆင့်ချင်းပြောင်းလာပြီး ဒီမိုကရေစီအခြေခံတာလည်းပါပါတယ်။ ကျေးလက်ဖွံ့ဖြိုးရေးကိုဗဟိုပြုခဲ့တာလို့ ပြောလို့မရပါဘူး။ ကျွန်တော်တို့နိုင်ငံအတွက် တိုင်းပြည်နဲ့ ဖွံ့ဖြိုးချမ်းသာဖို့ အဓိကဗဟိုပြုရမှာတော့ ပြည်တွင်းငြိမ်းချမ်းရေးနှင့် တိုင်းရင်းသားညီညွတ်ရေးပဲ ဖြစ်ပါတယ်။ ကိုရီးယားနဲ့ တရုတ်ပြည်မှာ ပြည်တွင်းစစ်မရှိခဲ့ပါဘူး။ ကျွန်တော်တို့ရဲ့ ရွေးကောက်ပွဲကြေညာစာတမ်းမှာကိုက နံပါတ်(၁)နှင့်အရေးကြီးဆုံးက ပြည်တွင်း ငြိမ်းချမ်းရေးနှင့်တိုင်းရင်းသားညီညွတ်ရေးလို့ အတိအလင်းကြေညာထားပါတယ်။ ပြီးခဲ့တဲ့ အစိုးရရဲ့ NCA စာချုပ်ကိုအရှိန်အဟုန်မြှင့်ပြီး ပြည်ထောင်စုငြိမ်းချမ်းရေး (၂၁) ရာစုပင်လုံဆွေးနွေးပွဲ တွေကို ဗဟိုအဆင့်သာမက နိုင်ငံနှင့်အဝန်းကျင်းပနေပါတယ်။ မကြာမီကဖြစ်ခဲ့တဲ့ မြောက်ပိုင်း မဟာမိတ်တွေနဲ့ တိုက်ခိုက်မှုတွေ၊ မောင်တောဒေသအကြမ်းဖက်ဖျက်စီးမှုတွေက ပြည်တွင်း ငြိမ်းချမ်းရေးနှင့် ညီညွတ်ရေးအတွက် ကျွန်တော်တို့တစ်တွေ မျက်ခြေလုံးဝအပျက်မခံနိုင်ဘူး ဆိုတာ ထင်ရှားပါတယ်။ ပြည်သူလူထုကြီးကလည်း ငြိမ်းချမ်းရေးကို အလွန်တောင့်တနေပါတယ်။ ဒါကြောင့် ငြိမ်းချမ်းရေးနှင့်ညီညွတ်ရေးကို ပြည်ထောင်စုအစိုးရနှင့်လွှတ်တော်၊ လူထုနှင့်တပ်မတော်က အားသွန်ခွန်စိုက် နံပါတ်(၁)ဦးစားပေးလုပ်ငန်းအနေနဲ့လုပ်ကြရမှာဖြစ်ပါတယ်။ တစ်ချိန်တည်းမှာပဲ ဒီလုပ်ငန်းကြီးတွေနဲ့ တွဲဖက်ပြီး ကျေးလက်ဒေသဖွံ့ဖြိုးရေးအပါအဝင် တိုင်းပြည်ထူထောင်ရေးလုပ်ငန်း တွေကို လုပ်ရမှာဖြစ်ပါတယ်။ ဒါပေမဲ့ငြိမ်းချမ်းရေးနှင့် ညီညွတ်ရေးဟာ ပြည်ထောင်စုအစိုးရရဲ့ ပထမ နဲ့အဓိကလုပ်ငန်းကြီးဖြစ်ပြီး အရှိန်အဟုန်မပျက်အောင်၊ ဟန်ချက်မပျက်အောင်၊ မျက်ခြေမပျက် အောင် အမြဲကြိုးပမ်းအားထုတ်ရမယ်လို့ပြောရင်းနဲ့ ကျေးလက်ဒေသဖွံ့ဖြိုးရေး ဘက်စုံတိုးတက် အောင် စီမံချက်ချအကောင်အထည်ဖော်ဖို့ဆိုတဲ့ ပြည်ထောင်စုအစိုးရကို လွှတ်တော်ကြီးက မတိုက်တွန်းသင့်ကြောင်းတင်ပြရင်း အဆိုကို ကန့်ကွက်ဆွေးနွေးလိုက်ပါတယ်။ အားလုံးကို ကျေးဇူး တင်ပါတယ်။ (ဩဘာသံများ)</speech>
<speech type='speaker'>
ရပ်စောက်မဲဆန္ဒနယ်မှ ဦးခင်မောင်မြင့် ဆွေးနွေးဖို့ဖြစ်ပါတယ်။
</speech>
<speech><mp id='411'>ဦးခင်မောင်မြင့်(ရပ်စောက်မဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဌကြီးနှင့် ပြည်သူ့လွှတ်တော်ကိုယ်စားလှယ်များ၊ ဧည့်သည်တော်များ မင်္ဂလာပါခင်ဗျား။ ကျွန်တော် ကတော့ ရှမ်းပြည်နယ်(တောင်ပိုင်း)၊ ရပ်စောက်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးခင်မောင်မြင့် ဖြစ်ပါတယ်။ ကျွန်တော့်အနေနဲ့ မန္တလေးတိုင်းဒေသကြီး၊ ပျော်ဘွယ်မဲဆန္ဒနယ်မှ ဦးသောင်းအေးတင်သွင်းသောအဆိုကို ထောက်ခံအကြံပြု ဆွေးနွေးသွားမှာဖြစ်ပါတယ်။ လေးစား အပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ကျွန်တော်တို့ မြန်မာနိုင်ငံတွင် လူဦးရေ ၅၁ သန်း ကျော်ရှိတဲ့အနက် လူဦးရေ ၇၀ ရာခိုင်နှုန်းကျော်မှာ ကျေးလက်ဒေသတွင်နေထိုင်လျက်ရှိပါတယ်။ နိုင်ငံတော်အစိုးရအနေနဲ့ ဒေသဖွံ့ဖြိုးရေးအတွက် နှစ်စဉ်နိုင်ငံတော်ဘတ်ဂျက်မှ ဘဏ္ဍာငွေများခွဲဝေ ပြီး ဒေသ၏လိုအပ်သော ဖွံ့ဖြိုးရေးလုပ်ငန်းများကို ဆောင်ရွက်ပေးလျက်ရှိပြီး ကျေးလက်နေ ပြည်သူ များရဲ့ ဆင်းရဲမှုလျှော့ချရေးနှင့် လူနေမှုအဆင့်မြင့်မာရေးအတွက် ဆောင်ရွက်ပေးလျက်ရှိပါတယ်။ အဆိုရှင်ရဲ့ အဆို ပထမပိုင်းမှာလည်း အဆိုရှင်က ဒေသဖွံ့ဖြိုးတိုးတက်ရေးအတွက် တည်ဆောက်ရေး လုပ်ငန်းများ ပိုမို၍စနစ်တကျအောင်မြင်စွာ အကျိုးဖြစ်ထွန်းစေရန်အတွက် ကျေးလက်အိမ်ရာ၊ လမ်း၊ တံတားများ စနစ်တကျနေရာချထားပြီး မြေငှားဂရမ်များ ပြုလုပ်ပေးသင့်ကြောင်း ဆွေးနွေးခဲ့ပါတယ်။ ၎င်းအချက်များနှင့်စပ်လျဉ်းပြီး ကျေးလက်ဒေသဖွံ့ဖြိုးတိုးတက်ရေးမှာ ကျေးရွာအချင်းချင်း ဆက်သွယ် သွားလာသော ကုန်ထုတ်လမ်းတံတားများ၊ မြို့နှင့်သွားလာသော လမ်းတံတားများ၊ ရာသီမရွေးသွား လာနိုင်ရန် လိုအပ်ပါတယ်။ နိုင်ငံတော်အစိုးရ သက်ဆိုင်ရာဝန်ကြီးဌာနအနေနဲ့ ခွင့်ပြု ဘဏ္ဍာရန်ပုံငွေ များနှင့် ဆောင်ရွက်ပေးတဲ့နေရာမှာလည်း မြို့နယ်၏လူဦးရေ၊ နယ်မြေအကျယ်အဝန်း၊ ကျေးရွာများ ဖွဲ့စည်းတည်ဆောက်မှုပေါ်အခြေခံ၍ ကျေးရွာများအားလုံး တစ်ပြေးညီ ဖွံ့ဖြိုးတိုးတက်စေရန် နိုင်ငံတော် ဘဏ္ဍာငွေများကို မျှမျှတတစီမံ၍ အကောင်အထည်ဖော်ဆောင်ရွက်ပေးသင့်ကြောင်း အကြံပြု တင်ပြလိုပါတယ်။ ကျွန်တော်တို့ ရှမ်းပြည်နယ်အတွင်းရှိ မြို့နယ်များတွင် ကျေးရွာအလိုက် မြေငှားဂရန်များ ဆောင်ရွက်ပေးရာတွင်လည်း မြို့နယ်တစ်မြို့နယ်လျှင် တစ်နှစ်ကို ကျေးရွာတစ်ရွာ၊ အိမ်ခြေ ၅၀ ခန့် ဆောင်ရွက်နိုင်ပါတယ်။ မြေငှားဂရန်များရှိမှသာလျှင် နိုင်ငံတော်အတွက် မြေငှားဂရန်အခွန်အခများ ရရှိမှာဖြစ်ပြီး ပညာရေး၊ ကျန်းမာရေး၊ လမ်းပန်းဆက်သွယ်ရေး စသည့် ဒေသဖွံ့ဖြိုးမှုတည်ဆောက်ရေးလုပ်ငန်းများကို ပိုမိုဆောင်ရွက်နိုင်မှာ ဖြစ်ပါတယ်။ ကျေးလက်နေ ပြည်သူများ၏ လူမှုဘဝပိုမိုတိုးတက်စေရန်အတွက် ကျေးရွာများအလိုက် အိမ်၊ မြေငှားဂရန်များ မြို့နယ်တစ်မြို့နယ်မှာ တစ်နှစ်ကို ကျေးရွာတစ်ရွာဆောင်ရွက်ပေးနေမည့်အစား စီမံချက်များချပြီး လိုအပ်သောဘဏ္ဍာငွေကြေးများခွင့်ပြု၍ ပိုမိုအရှိန်အဟုန်မြှင့် ဆောင်ရွက်ပေးသင့်ကြောင်း အကြံပြု တင်ပြလိုပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ အဆိုရှင်ရဲ့အဆို ဒုတိယပိုင်းနှင့်စပ်လျဉ်းပြီး ကျေးလက်နေပြည်သူများ ဆင်းရဲနွမ်းပါးမှုလျှော့ချနိုင်ရေးနှင့် လူ့စွမ်းအားအရင်းအမြစ် စဉ်ဆက်မပြတ် ဖွံ့ဖြိုးတိုးတက်ရေးအတွက် အလုပ်အကိုင်အခွင့်အလမ်း၊ ကုန်ထုတ်ရင်းနှီးမှုနှင့် ဈေးကွက်များ ဖန်တီး ဖော်ဆောင်နိုင်ရေးအတွက်လည်း လိုအပ်ချက်များကိုလည်း အစိုးရအနေနဲ့ ဖြည့်ဆည်းဆောင်ရွက်ပေး ရမှာဖြစ်ပါတယ်။ ကျေးလက်နေပြည်သူ ၇၀ ရာခိုင်နှုန်းကျော်တွင် အလုပ်လုပ်နိုင်သော လူဦးရေ ၄၀ ရာခိုင်နှုန်းခန့်ရှိပါတယ်။ ကျေးလက်နေပြည်သူများ အလုပ်အကိုင်များရရှိရေး၊ နိုင်ငံတော်ဖွံ့ဖြိုးတိုး တက်ရေးနှင့် စီးပွားရေးပြုပြင်ပြောင်းလဲမှု၊ ကုန်ထုတ်စွမ်းရည်မြှင့်တင်နိုင်ရန်အတွက် တိုင်းဒေသကြီး၊ ပြည်နယ်အားလုံးရှိ မြို့နယ်ကျေးလက်ဒေသအသီးသီးတွင် ဒေသနှင့်ကိုက်ညီသော အသေးစား၊ အလတ်စား ကုန်ထုတ်လုပ်ငန်းများကို သင်တန်းများဖွင့်လှစ်ပို့ချ၍သော်လည်းကောင်း၊ ထောက်ပံ့ကူ ညီမှုများဖြင့်သော်လည်းကောင်း၊ အရှိန်အဟုန်မြှင့်ဆောင်ရွက်ပေးသင့်ကြောင်း အကြံပြု တင်ပြလိုပါ တယ်။ ဥပမာအနေဖြင့် တင်ပြရမယ်ဆိုရင် ကျေးလက်နေပြည်သူများအကျိုးရှိစွာအသုံးချနိုင်မည့် လယ်ယာသုံးစက်ပစ္စည်းများ၊ အရစ်ကျရောင်းချပေးပြီး စက်အမျိုးမျိုးပြုပြင်ရေးသင်တန်းများ ဖွင့်လှစ် ပေးခြင်း၊ ပျားမွေးမြူရေးသင်တန်းများ ဖွင့်လှစ်ပေးခြင်း၊ ကျေးလက်နေပြည်သူများ ဝင်ငွေကောင်းစေ မည့်ဈေးကွက်ဝင် ပရဆေးပင်စိုက်ပျိုးရေးလုပ်ငန်း သင်တန်းများဖွင့်လှစ်ပို့ချ၍ ပျိုးပင်များ ဖြန့်ဖြူး ထောက်ပံ့ပေးခြင်း၊ စက်ချုပ်သင်တန်းများဖွင့်လှစ်ပေးခြင်း၊ ဒေသထွက်ကုန်ကုန်ကြမ်းပစ္စည်းများ ဖြစ်သော ကြာရိုး၊ ဗေဒါ၊ ကြိမ်၊ ဝါးအစရှိသော ကုန်ကြမ်းပစ္စည်းများကို အသုံးပြု၍ လူသုံးကုန် ပရိဘောဂ ကုန်ချောပစ္စည်းများ ထုတ်လုပ်ရောင်းချနိုင်ရန်အတွက် သင်တန်းများ ကျေးရွာအုပ်စု အလိုက် ကျယ်ကျယ်ပြန့်ပြန့် ဖွင့်လှစ်ထောက်ပံ့ကူညီပေးခြင်း၊ ဒေသထွက်သီးနှံထွက်ကုန်များကို ကုန်ချောများအဖြစ် ထုတ်လုပ်ဖြန့်ဖြူးရောင်းချနိုင်ရန်အတွက် လိုအပ်သော ထောက်ပံ့ကူညီမှုများ ဆောင်ရွက်ပေးနိုင်ရန် လိုအပ်ပါတယ်။ ဥပမာအနေဖြင့် ကျွန်တော့်မဲဆန္ဒနယ်မှာ သရက်သီးအများ အပြား ထွက်ရှိပါတယ်။ သရက်သီးများကို စနစ်တကျအရည်အသွေးပြည့်မီစွာ ထွက်ရှိနိုင်ရေးအတွက် သရက်သီးစွပ်တဲ့စက္ကူအိတ်များ၊ သရက်သီးထုပ်ပိုးစက်ရုံများ၊ သရက်သီးမှကုန်ချောပစ္စည်းထုတ် စက်ရုံများ စသည်တို့ကို ပံ့ပိုးကူညီပေးသင့်ကြောင်း အကြံပြု တင်ပြလိုပါတယ်။ နိုင်ငံတစ်ဝန်းလုံးရှိ ကျေးလက်နေပြည်သူများသည် စိုက်ပျိုးရေး၊ မွေးမြူရေးလုပ်ငန်းများကို အဓိကထားလုပ်ကိုင်စား သောက်နေရခြင်းဖြစ်သည့်အတွက် ကျေးရွာတစ်ရွာဖွံ့ဖြိုးတိုးတက်ဖို့ဆိုလျှင် တောင်သူများ မိမိ လယ်ယာမြေပေါ်တွင် ဒေသနှင့်ကိုက်ညီသော စိုက်ပျိုးရေး၊ မွေးမြူရေးလုပ်ငန်းများ ဆောင်ရွက်နိုင်ရန် အတွက် ကောင်းမွန်သောမျိုးကောင်းမျိုးသန့်များ၊ သွင်းအားစုများ၊ နည်းစနစ်များ၊ အရင်းအနှီးများ ဈေးကွက်များ ပြည့်စုံအောင်စီမံဆောင်ရွက်ပေးသင့်ပါတယ်။ ကျေးရွာများအားလုံးရှိ တောင်သူ လယ်သမားတိုင်း လယ်ယာမြေဆိုင်ရာဥပဒေများနှင့်အညီ လယ်ယာမြေလုပ်ကိုင်အသုံးပြုခွင့်ရရှိစေ ရန်နှင့် စိုက်ပျိုးစရိတ်အရင်းအနှီးများ ရရှိနိုင်ရေးအတွက် လယ်ယာမြေလုပ်ကိုင်ခွင့် (ပုံစံ-၇) ရရှိ အောင်လည်း ဆောင်ရွက်ပေးရမှာဖြစ်ပါတယ်။ တောင်သူများ စိုက်ပျိုးစရိတ်များ အကုန်အကျ သက်သာစွာနဲ့ ချေးယူနိုင်ရန်အတွက် မြန်မာ့လယ်ယာဖွံ့ဖြိုးရေးဘဏ်ခွဲများကိုလည်း မြို့နယ်တိုင်းတွင် ဖွင့်လှစ်ပေးသင့်ကြောင်း အကြံပြု တင်ပြလိုပါတယ်။ နိုင်ငံတော်အစိုးရအနေနဲ့ ကျေးလက်နေပြည်သူများ၏ အခြေခံလိုအပ်ချက်များကို ဝိုင်းဝန်းပံ့ပိုး ကူညီပေးမှသာလျှင် အလုပ်အကိုင်အခွင့်အလမ်းများ ပိုမိုရရှိလာပြီး စီးပွားရေးဖွံ့ဖြိုးတိုးတက်လာမှာ ဖြစ်ပါတယ်။ သို့မှသာ မြို့ပြုနှင့်ကျေးလက် စီးပွားရေးဖွံ့ဖြိုးမှုအနိမ့်အမြင့် ကွာခြားမှုများ ကျဉ်းမြောင်း လာပြီး ဆင်းရဲနွမ်းပါးမှုကိုလည်း လျှော့ချနိုင်မှာဖြစ်ပါတယ်။ ပြည်ထောင်စုအစိုးရ သက်ဆိုင်ရာဝန်ကြီး ဌာနအနေနဲ့ စိုက်ပျိုးရေး၊ မွေးမြူရေးစသည့်အလုပ်အကိုင်များဖန်တီးပေးနိုင်သော မြစိမ်းရောင်း ငွေစီမံကိန်းလုပ်ငန်းများကို ကျေးရွာတိုင်းအားလုံး အမြန်အကောင်အထည်ဖော်ဆောင်ရွက်နိုင်အောင် ဆောင်ရွက်ပေးသင့်ပါတယ်။ နိဂုံးချုပ်အနေနဲ့တင်ပြရမယ်ဆိုရင် ပျော်ဘွယ်မဲဆန္ဒနယ်မှ ပြည်သူ့ လွှတ်တော်ကိုယ်စားလှယ် ဦးသောင်းအေး၏အဆိုသည် ကျေးလက်နေပြည်သူများ လူနေမှုအဆင့် မြင့်မားလာနိုင်ခြင်း၊ အလုပ်အကိုင်များဖန်တီးလာနိုင်ခြင်း၊ တစ်ဦးချင်းဝင်ငွေများမြင့်မားလာနိုင်၍ ကျေးလက်ဒေသများ အမှန်တကယ်ဖွံ့ဖြိုးတိုးတက်လာမှာဖြစ်သည့်အတွက် ကျွန်တော့်အနေနဲ့ လေးလေးနက်နက် ထောက်ခံတင်ပြအပ်ပါတယ်ခင်ဗျား။ အားလုံးကို ကျေးဇူးတင်ပါတယ်။</speech>
<speech type='speaker'>
ဖာပွန်မဲဆန္ဒနယ်မှ ဦးစောထွန်းမြအောင် ဆွေးနွေးဖို့ဖြစ်ပါတယ်။
</speech>
<speech><mp id='252'>ဦးစောထွန်းမြအောင်(ဖာပွန်မဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌ၊ ပြည်ထောင်စုဝန်ကြီးများ၊ ပြည်သူ့လွှတ်တော်ကိုယ်စားလှယ်များကို မင်္ဂလာပါလို့ ဦးစွာဂါရဝပြု နှုတ်ဆက်အပ်ပါတယ်။ ကျွန်တော်ကတော့ ကရင်ပြည်နယ်၊ ဖာပွန်မဲဆန္ဒနယ်မှ ပြည်သူ့လွှတ်တော် ဦးစောထွန်းမြအောင် ဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ အဆိုရှင်အနေနဲ့ ကျေးလက်နေပြည်သူများ ဆင်းရဲနွမ်းပါးမှုလျှော့ချရေးနှင့် လူနေမှုအဆင့်အတန်း မြင့်မားရေးအတွက် စီမံချက်ချပြီး အနာဂတ်အတွက် အကောင်အထည်ဖော်ရန်အဆိုကို တင်သွင်းခြင်း ဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ အဆိုရှင်အနေနဲ့ ကျေးလက် မီးလင်းရေး၊ ကျေးရွာချင်းဆက်လမ်းကောင်းမွန်ရေး၊ ရေစီးရေလာကောင်းမွန်ရေး၊ သန့်ရှင်းသောရေ ရရှိရေး၊ ကျေးလက်စီးပွားရေးဖွံ့ဖြိုးရေး၊ ကျေးလက်လူမှုရေး၊ ကျေးလက်မြေဂရန်ရရှိရေး စသည့် အချက်များကို ယခုထက်ပိုဆောင်ရွက်နိုင်ရန် အဆိုတင်သွင်းခြင်းဖြစ်ပါတယ်။ အဆိုရှင်တင်ပြသော အချက်များသည် ယခင်အစိုးရလက်ထက်ကဆောင်ရွက်ခဲ့သော အချက်များဖြစ်သလို ယခုလက်ရှိ ဒီမိုကရေစီ အစိုးရလက်ထက်တွင် အရင်အစိုးရလက်ထက်က မပြီးပြတ်သေးသောလုပ်ငန်းများကို ဆက်လက်လုပ်ဆောင်ခြင်းနှင့် အားနည်းချက်၊ အားသာချက်များအပေါ်လေ့လာပြီး ယခင်က လုပ်ခဲ့သောလုပ်ငန်းများထက် ပိုမိုကောင်းမွန်အောင် ဆောင်ရွက်နိုင်ရန်အတွက် နိုင်ငံခြားမှ အတိုးနည်းနည်းနှင့် ချေးနိုင်သောနိုင်ငံများ၌ ငွေချေးယူပြီးဆောင်ရွက်ရန် လုပ်ဆောင်နေပြီဖြစ်တဲ့ အတွက် အဆိုရှင်ရဲ့အဆိုကို မူအားဖြင့် ထောက်ခံပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ အဆိုရှင် တင်ပြသွားသော အချက်များအနက်က သုံးချက်ကို ထုတ်နုတ်ပြီးတင်ပြလိုပါတယ်။ နံပါတ်(၁)အချက်က ပညာရေးနှင့် ပတ်သက်ပြီးတော့ မူလတန်းကျောင်းနှင့် မူလတန်းကြို ကျောင်းစနစ်ဖြစ်ပါတယ်။ ကျွန်တော်တို့ ကျေးလက်ဒေသတွေမှာ မူလတန်းကျောင်းရှိတယ်။ ဒါပေမဲ့ မူကြိုကျောင်းသည် စနစ်တကျ ဥပဒေအရ ဆောက်ထားသောကျောင်းများမဟုတ်ဘဲ ကျေးရွာများမှ သုံးနှစ်၊ လေးနှစ်ကလေးများကိုခေါ်ပြီးတော့ ဒါ ခုနကပြောသလို မူလတန်းကျောင်းမှာ ဆွဲပြီးတော့ သင်တဲ့အနေအထားမျိုးတွေရှိပါတယ်။ ဒါကြောင့် မို့လို့ အဲဒီစနစ်အစား မူလတန်းကျောင်းဆောက်သည့်အခါတွင် မူကြို သင်တန်းကျောင်းအတွက်ပါ ဆောက်လုပ်ပြီး ၎င်းအပြင် မူလတန်းကျောင်းမှာ မူလတန်းအဆင့်မြှင့်ကျောင်း သင်တန်းဖွင့်လာတဲ့ အခါမှာ အဲဒီတုန်းက လျာထားပြီးတော့ မူလတန်းကျောင်းကို အဲဒီလို အဆင့်မြင့်မြင့်ဆောက်ဖို့ လိုအပ် ပါတယ်လို့ ကျွန်တော် တင်ပြလိုပါတယ်။ နောက်တစ်ခုက အရင်က မူလတန်းကြို ကျောင်းကို ကျွန်တော်တို့ ဆိုရှယ်လစ်ခေတ်က စက်ရုံ၊ အလုပ်ရုံသွားတဲ့အခါမှာ မိဘတွေ ကလေးမထိန်းနိုင်သဖြင့် ကလေးထိန်းဖို့အတွက် ကျောင်းအနေနဲ့ သဘောထားပြီးတော့ ထားရှိပါတယ်။ အဲဒီကိစ္စကိုလည်း လူမှုဝန်ထမ်းနှင့် ပညာရေးဝန်ကြီးဌာနက နှစ်ခုအား ခွဲခွဲခြားခြားနဲ့ မူကြို ကို ပညာရေးဝန်ကြီးဌာန အောက်မှာထားမလား။ မူကြို ကို သီးသန့်ထားမလားဆိုတာ ကွဲကွဲပြားပြားနဲ့ လုပ်ဆောင်သင့်ပါကြောင်း ဒါ ပထမအချက် တင်ပြလိုပါ တယ်။ ဒုတိယအချက်က ကျေးရွာများ၌ မြေဂရန်လုပ်ပိုင်ခွင့်နှင့် ပုံစံ(၇)ရယူရေး လုပ်ပိုင်ခွင့်ဆိုတဲ့ အပိုင်းပါ။ လက်ရှိအစိုးရ ကျေးလက်နှင့် မြေစာရင်းဌာန လူအင်အားနှင့် မလုံလောက်ပါဘူး။ ဒါကြောင့် မို့လို့ ဒီအပိုင်းမှာ ကျယ်ကျယ်ပြန့်ပြန့်လုပ်ဆောင်နိုင်ဖို့အတွက် ကျေးတိုင်နှင့် မြေစာရင်းဦးစီးဌာနက ဖွဲ့စည်းပုံချရင်လည်းချ။ တိုးချဲ့ဖို့အတွက် ဖွဲ့စည်းပုံတင်တောင်းရင်လည်းတောင်း။ ဒါ နိုင်ငံတော်ကနေ ပြီးတော့ လုပ်သင့်ပါတယ်ဆိုတဲ့အကြောင်း တင်ပြလိုပါတယ်။ တတိယအချက်အနေနဲ့ကတော့ တစ်ပိုင်တစ်နိုင် မွေးမြူရေးစနစ်မှာ ဒါတွေက သိပ်အရေးကြီး ပါတယ်။ လက်ရှိ မြစိမ်းရောင် ချေးငွေစနစ်က ကောင်းပါတယ်။ ကောင်းလည်းကောင်းမွန်ပါတယ်။ ဒါပေမဲ့ ကျွန်တော်တို့ တစ်ပိုင်တစ်နိုင်မွေးမြူရေးစနစ်ထက် မွေးဘက်မွေးမြူရေးစနစ်ဆိုလို့ရှိရင်တော့ နို့စားနွား မွေးမြူရေးစနစ်ဖြစ်ပါတယ်။ အဲဒီပညာရပ်က နိုင်ငံတော်အနေနဲ့ဆိုလို့ရှိရင် တောင်တန်း ဒေသအားလုံး ပြည်နယ်နှင့် တိုင်းဒေသကြီး ၁၄ ခုစလုံးမှာ မွေးဘက်ပေးတဲ့စနစ်မျိုးကို ကျယ်ကျယ် ပြန့်ပြန့်လုပ်ဆောင်သင့်ပါတယ်။ ဥပမာတင်ပြရမယ်ဆိုလို့ရှိရင် ကျောက်ဆည်မြို့က နို့ဆီဘုရင် ဦးဝင်းမောင် နို့ချက်စက်ရုံ၊ နွားမွေးမြူရေးခြံ ဒါကို တောင်သူတွေက လေ့လာသင့်ပါတယ်။ ဘာဖြစ်လို့ လဲဆိုတော့ သူ့အနေနဲ့ နို့ဆီစက်ရုံမဆောက်လုပ်ခင်မှာ ပထမဦးဆုံး နွားစားဖို့အတွက်မြက် ဧက ၁၀၀ ကို အရင်စိုက်လိုက်တယ်။ စိုက်လိုက်ပြီးတဲ့အခါကျမှ နွားအတွက်ရေသန့်ရရှိဖို့အတွက် နွားသောက်ရေ ရေစက်တူးတယ်။ အဲဒါပြီးမှ နွားကောင်းဖြစ်တဲ့ နယူးဇီလန်နွားမျိုးတွေကို ဝယ်ပြီးတော့ သွင်းတယ်။ သွင်းပြီးတဲ့အခါကျတော့မှ အကောင် ၁၀၀၊ ၂၀၀ ရပြီးတဲ့အခါမှာ တောင်သူလယ်သမား တို့ကို မွေးဘက်ပေးတယ်။ မွေးဘက်ပေးပြီးတော့ အဲဒီမွေးဘက်ပေးတဲ့လူတွေဆီက နွားနို့တွေကို ပြန်ဝယ်ပြီး တော့ သူက နို့ဆီချက်တယ်။ အဲဒီတော့ အဲဒီနည်းပညာသည် ကျွန်တော်လိုက်ကြည့်တဲ့အပိုင်းမှာ ဘယ်တိုင်းဒေသကြီး၊ ဘယ်ပြည်နယ်မှ မရှိသေးဘူး။ သာမန်အားဖြင့်တော့ နွားတော့ မွေးတော့မွေး တယ်။ နွားအကောင်ရေများများမွေးတယ်။ ဥပမာ - ချင်းတောင်မှာ နွားနောက်တွေ မွေးတယ်။ အဲဒီလို မွေးတဲ့စနစ်မျိုးက အမှန်အားဖြင့်တော့ ကောင်းလည်းကောင်းတယ်။ မွေးဘက်ပေး စနစ်နဲ့လုပ်လို့ရှိရင် ပိုမိုပြီးတော့ အောင်မြင်မှာဆိုတဲ့အကြောင်း ပျော်ဘွယ်မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးသောင်းအေး တင်သွင်းတဲ့အဆိုအား ထောက်ခံပါကြောင်း တင်ပြရင်း နိဂုံးချုပ်ပါတယ်။ ကျေးဇူး တင်ပါတယ်။</speech>
<speech type='speaker'>
တပ်မတော်သားပြည်သူ့လွှတ်တော်ကိုယ်စားလှယ် ဒုတိယဗိုလ်မှူးကြီး မျိုးထက်ဝင်း ဆွေးနွေးဖို့ ဖြစ်ပါတယ်။
</speech>
<speech><mp id='000'>ဒုတိယဗိုလ်မှူးကြီးမျိုးထက်ဝင်း(တပ်မတော်သားကိုယ်စားလှယ်)</mp>လေးစားအပ်တဲ့ ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ပြည်ထောင်စုအဆင့် အဖွဲ့အစည်းဝင်များနှင့် ဧည့်သည်တော်များခင်ဗျား။ မင်္ဂလာပါ။ ကျွန်တော်ကတော့ တပ်မတော်သား ပြည်သူ့လွှတ်တော်ကိုယ်စားလှယ် ဒုတိယဗိုလ်မှူးကြီးမျိုးထက်ဝင်းဖြစ်ပြီး အဆိုကို အကြံပြု ထောက်ခံ ဆွေးနွေးသွားမှာဖြစ်ပါတယ်။ Power Point အသုံးပြုခွင့်ပြုပါရန်တင်ပြအပ်ပါတယ်။ လေးစားအပ်တဲ့ ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ ကျွန်တော်တို့မြန်မာနိုင်ငံဟာ လယ်ယာကိုဗဟိုပြု၍ ဆောင်ရွက်နေရတဲ့ စီးပွားရေးစနစ်မှ ခေတ်မီတိုးတက်တဲ့စက်မှုနိုင်ငံသို့ ပြောင်းလဲဆောင်ရွက်ရာမှာ စိန်ခေါ်မှုများစွာရှိပါတယ်။ နိုင်ငံတော်အစိုးရအနေနဲ့လည်း ကျေးလက် ဒေသဖွံ့ဖြိုးရေးနှင့် ဆင်းရဲမှုလျှော့ချရေး မဟာဗျူဟာ(၆)ရပ်၊ မြစိမ်းရောင်စီမံကိန်း စသည်တို့နှင့် ဖြေရှင်း ဆောင်ရွက်လျက်ရှိတာတွေ့ရမှာဖြစ်ပါတယ်။ ကျေးလက်ဒေသဆင်းရဲနွမ်းပါးမှု လျှော့ချရေး ကူညီဆောင်ရွက်ရာမှာ ဘဏ္ဍာရေးအရင်းအမြစ် လိုအပ်မှုကြီးမားသလို ကူညီထောက်ပံ့မှုများကို အတိုင်းအတာတစ်ခုအထိ စဉ်ဆက်မပြတ် ပုံမှန်ရရှိသွားရန်လည်း အရေးကြီးပါတယ်။ တစ်ကြိမ်တည်း တစ်ခါတည်း နိုင်ငံတော်က ပံ့ပိုးပေးရုံ ပြီးစီးအောင်ဆောင်ရွက်ရမယ့်လုပ်ငန်းမျိုး၊ ငွေရေးကြေးရေး ထောက်ပံ့ပေးရုံ ငွေချေးပေးရုံနဲ့ ပြီးတဲ့ကိစ္စမျိုးမဟုတ်ကြောင်း၊ ရေရှည်စီမံချက်များချမှတ်ကာ စဉ်ဆက်မပြတ်ဆောင်ရွက်သွားရန်လိုအပ်ကြောင်း ဆွေးနွေးလိုပါတယ်။ ကျွန်တော်တို့ မြန်မာနိုင်ငံမှာ ရှိတဲ့ လူဦးရေရဲ့ ၇၀ ရာခိုင်နှုန်းကျော်ဟာ ကျေးလက်ဒေသများမှာနေထိုင်ကြပြီး စိုက်ပျိုးရေးကို အခြေခံလုပ်ကိုင်စားသောက်ကြသူများဖြစ်ပါတယ်။ ကျေးရွာပေါင်း ၆၄၀၀၀ ကျော်မှာ နေထိုင်လျက် ရှိကြပြီးတော့မှ လူဦးရေစုစုပေါင်းရဲ့ ၂၉.၂ ရာခိုင်နှုန်းဟာ ဆင်းရဲနွမ်းပါးကြပါတယ်။ အဲဒီလို ကျေးလက်နေအများစုဟာ ဆင်းရဲနွမ်းပါးတဲ့သူတွေဖြစ်နေတာကြောင့် နိုင်ငံတော်အနေနဲ့ အလေးထား ဆောင်ရွက်ပေးရမယ့် အဓိကအကျဆုံးသောကိစ္စလည်းဖြစ်ပါတယ်။ အခြေခံကျတဲ့ ကျေးလက်ပြည်သူ ၇၀ ရာခိုင်နှုန်းကျော်ကို တိုးတက်ဖွံ့ဖြိုးအောင် မဆောင်ရွက်ဘဲနဲ့ ကျွန်တော်တို့နိုင်ငံအလုံးစုံတိုးတက်ဖို့ ဆိုတာမဖြစ်နိုင်ပါဘူးခင်ဗျား။ တိုးတက်အောင် ဆောင်ရွက်နိုင်ဖို့ဆိုရင် ကျွန်တော်တို့ Cost Effectiveness ကို မှန်မှန်ကန်ကန်နှင့် ခိုင်ခိုင်မာမာတွက်ချက်ဆောင်ရွက်နိုင်ရန်အတွက် အဓိကကျတဲ့ လယ်ယာကဏ္ဍ ဆိုင်ရာအချက်အလက်တွေ သုတေသနပြုတဲ့ဖော်ထုတ်ချက်တွေဟာ အလွန်အရေးကြီး ပြီး မရှိမဖြစ်လိုအပ်ကြောင်း ဆွေးနွေးလိုပါတယ်။ စိုက်ပျိုးရေးကိုအခြေခံပြီး ခေတ်မီဖွံ့ဖြိုးတိုးတက်တဲ့ နိုင်ငံတည်ဆောက်နိုင်ဖို့အတွက်ကို အိမ်နီးချင်းနိုင်ငံ၊ အာရှနိုင်ငံများမှာ အောင်မြင်စွာအကောင်အထည်ဖော်နိုင်တဲ့ Flying Geese Model ကိုလည်း ဆန်းစစ်လေ့လာပြီး မိမိနိုင်ငံနှင့်ကိုက်ညီအောင် စီမံဆောင်ရွက်သင့်ပါတယ်။ ဒေသတွင်းနိုင်ငံများဟာ အလွန်တိုတောင်းလှတဲ့ကာလအတွင်းမှာ စိုက်ပျိုးရေးကိုအခြေခံသော စီးပွားရေးစနစ်မှ ပို့ကုန်ဦးစားပေးတဲ့ အဆောက်အအုံအဖြစ်သို့ ကူးပြောင်းခဲ့တာကို တွေ့ရမှာဖြစ်ပါ တယ်။ အရှေ့တောင် အာရှနိုင်ငံအချို့မှာ ပေါင်းစည်းလယ်ယာလုပ်ငန်းဟာ လယ်သမားတစ်ဦးချင်း လူနေမှုဘဝမြှင့်တင် ရေးမှာအထောက်အကူပြုခဲ့သော်လည်း မြန်မာနိုင်ငံမှာ အောင်မြင်မှုနည်းနေ ကြောင်းကို တွေ့ရပါတယ်။ အိမ်နီးချင်းနိုင်ငံများဖြစ်တဲ့ ကမ္ဘာဒီယား၊ လာအို၊ ဗီယက်နမ်၊ ထိုင်း စတဲ့နိုင်ငံတွေမှာဖြစ်ပေါ်ခဲ့တဲ့ AIS Structure ရဲ့ အသွင်ကူးပြောင်းမှုနှုန်းကိုလည်း နမူနာယူပြီး မိမိနိုင်ငံနှင့်ဆီလျော်အောင် ဆောင်ရွက်သင့်သလို ပြုပြင်သင့်တာတွေကိုလည်း ရဲရဲဝံ့ဝံ့ပြုပြင်သင့် ကြောင်း ဆွေးနွေးလိုပါတယ်။ ကျွန်တော်တို့ ကျေးရွာများရဲ့ လယ်ယာစိုက်ပျိုးမှုပုံစံကိုပြန်ကြည့်ရင် ဟိုးယခင် နှစ် ၃၀၊ ၄၀ က ပုံစံအတိုင်းပဲ အပြောင်းအလဲမရှိဘဲ သမားရိုးကျပုံစံတွေနဲ့ ယနေ့အထိလုပ်ဆောင်နေကြတာကို တွေ့ရ ပါတယ်။ တောင်သူလယ်သမားများရဲ့ အခြေအနေ လူမှုအဆင့်အတန်းတွေကိုပြန်ကြည့်တော့လည်း ရာသီဥတုက ပေးသလောက်သာ အကျိုးခံစားနေရပြီးတော့မှ လွန်ခဲ့တဲ့ နှစ် ၃၀၊ ၄၀ ကထက် ထူးထူးခြားခြားသိသိသာသာပြောင်းလဲသွားတာမျိုး မတွေ့ရပါဘူးခင်ဗျား။ ရွာမှာ စိုက်ပျိုးရေး လုပ်ရတာ စိတ်ပျက်ပြီး လက်ငုတ်လက်ရင်းများကိုရောင်းချကာ မြို့ကြီးပြကြီးတွေကို ပြောင်းသွားပြီး ကြိုးစားလုပ်ကိုင်ပြီး ကြီးပွားကြသူများ၊ ချမ်းသာကြသူများ၊ လူနေမှုအဆင့်အတန်းမြင့်မားသွား ကြသူ များ အဲဒီလူတွေကလည်း ဇာတိကျေးရွာကို မပြန်လိုကြတော့ပါဘူး။ ဒါကိုကြည့်မယ်ဆိုရင် ကျေးလက် နှင့်မြို့ပြဆင်းရဲချမ်းသာကွာခြားမှု၊ ကွာဟမှုကြီးမားနေတာကို သတိပြု နေတာဖြစ်ပါတယ်။ ဒီမိုကရေစီ ကိုအောင်မြင်စွာ အကောင်အထည်ဖော်ရာမှာ စီးပွားရေးဖွံ့ဖြိုးတိုးရေးကို အနှောင့်အယှက် အဟန့်အတားတစ်ခုဖြစ်လာတဲ့ ဆင်းရဲချမ်းသာကွာခြားမှုကို ကျဉ်းမြောင်းနိုင်သမျှကျဉ်းမြောင်းအောင် လိုအပ်ကြောင်း ဆွေးနွေးလိုပါတယ်။ ကျေးလက်နေပြည်သူများ ဘက်စုံဖွံ့ဖြိုးတိုးတက်ရေးအတွက် လက်တွေ့ကျပြီး အမှန်တကယ် ခံစားနိုင်သော မျှတပြီး ရေရှည်အကျိုးကိုဖော်ဆောင်နိုင်တဲ့ စီမံချက် များချမှတ်ပြီး ဆောင်ရွက်ပေးသင့်တဲ့အတွက် အဆိုရှင်ရဲ့ စေတနာကို ထောက်ခံဆွေးနွေးအပ်ပါတယ်။ အဆိုရှင်ရဲ့ ဒုတိယပိုင်းဖြစ်တဲ့ အဆင့်မြင့်လယ်ယာစိုက်ပျိုးမွေးမြူရေးများ ထူထောင်ပေးရန်နှင့် အသေးစား၊ အလတ်စား ကုန်ထုတ်လုပ်မှုဖွံ့ဖြိုးစေရန် ဆောင်ရွက်ပေးရေးကို ထောက်ခံဆွေးနွေးလိုပါ တယ်။ ဖွဲ့စည်းပုံအခြေခံဥပဒေပုဒ်မ ၂၃၊ ပုဒ်မ ၂၉ တို့အရ နိုင်ငံတော်သည် တောင်သူလယ်သမား များရဲ့ အကျိုးစီးပွားနှင့် လက်မှုလယ်ယာမှ စက်မှုလယ်ယာသို့ ကူးပြောင်းရန်လုပ်ဆောင်ရမယ့် တာဝန်ရှိပါတယ်။ ဧကစိုက်ကွက်ငယ်ကလေးများကို စုပေါင်းပြီး Form များဖြင့် ထူထောင်စိုက်ပျိုးပေး ခြင်းအားဖြင့် စိုက်ပျိုးစရိတ်သက်သာမှု၊ အလေအလွင့်နည်းပါးမှု၊ အမြတ်အစွန်းကြီးမားစွာရရှိမှုတို့ ရရှိနိုင်မှာဖြစ်ပါတယ်။ Land Reform လုပ်ရာမှာ ခက်ခဲမှာဖြစ်ပြီးတော့မှ စိန်ခေါ်မှုများ ရှိနိုင်သော် လည်း အဆင့်လိုက်၊ အဆင့်လိုက်မဖြစ်မနေ အချိန်ယူဆောင်ရွက်သင့်ကြောင်း ဆွေးနွေးလိုပါတယ်။ စိုက်ပျိုးရေးကဏ္ဍမှာ အောင်မြင်တဲ့နိုင်ငံများကိုလေ့လာကြည့်ရင် ခေတ်မီတဲ့စိုက်ပျိုးရေး လုပ်ငန်းများဆောင်ရွက်ရာမှာ စိုက်ပျိုးသူတောင်သူလယ်သများအပေါ်ကိုသာ တာဝန်ပုံချထားခြင်း မရှိဘဲ နိုင်ငံတော်နှင့် နိုင်ငံတော်ပိုင်အဖွဲ့အစည်းကြီးများ၊ ကုမ္ပဏီများက Power Point တွင် တင်ပြထားသလို ဆောင်ရွက်ကြတာကို တွေ့ရှိရမှာဖြစ်ပါတယ်။ စိုက်ပျိုးရေးလုပ်ငန်းဟာ သဘာဝ ရာသီဥတုအခြေအနေ မိုးလေဝသအခြေအနေကိုမှီခိုပြီးတော့မှ လုပ်ကိုင်ရတဲ့လုပ်ငန်းဖြစ်တဲ့အတွက် ကြောင့်လည်း ကျွန်တော်တို့ နိုင်ငံသားများ၊ တောင်သူလယ်သမားများ အားကိုးနိုင်လောက်တဲ့ အခြေအနေမျိုး၊ ကြေညာချက်မျိုးဖြစ်ဖို့လိုပါတယ်။ ဒါ့အပြင် ဝင်ငွေတိုးတက်ရရှိရေး၊ အသုံးစရိတ် လျှော့ချနိုင်ရေး၊ စုဆောင်းခြင်းဖြင့် ပိုင်ဆိုင်မှုမြင့်မားရေး၊ ကုန်ပစ္စည်းအရေအတွက်မြှင့်မားရေး၊ ဈေးကွက်ရရှိရေး၊ အထူးသဖြင့် လူနေမှုတိုးတက်မြင့်မားရေးအတွက် ပညာရေး၊ ကျန်းမာရေး၊ လမ်းပန်းဆက်သွယ်ရေး၊ ရေကောင်းရေသန့်ရရှိရေး၊ လျှပ်စစ်မီးရရှိရေးတို့ကိုလည်း ကျေးလက်ဒေသ ဖွံ့ဖြိုးရေးအတွက်ကို ထိရောက်စွာဆောင်ရွက်ရန် လိုအပ်ပါတယ်။ ဥပမာ- သီရိလင်္ကာနိုင်ငံက အုန်းနှင့် ဆက်စပ်တဲ့ ထုတ်ကုန်ပစ္စည်းတွေ ကမ္ဘာ့ဈေးကွက်မှာထိုးဖောက်နိုင်မှု နိုင်ငံအများတွင် SƏ6mscop cosesmod One Village, One Product on pakiajosoo3:18: caodegas သင့်ကြောင်း နိုင်ငံခြားသားများ၊ ခရီးသွားများ တစ်နှစ်တစ်နှစ် တိုးတက်ဝင်ရောက်လာသည်နှင့်အမျှ ကျေးရွာအခြေပြု လုပ်ငန်းများကို ကျယ်ပြန့်စွာတိုးချဲ့ဆောင်ရွက်သင့်ကြောင်း ဆွေးနွေးလိုပါတယ်။ နိဂုံးချုပ်အနေနဲ့ အကြံပြုဆွေးနွေးလိုတာကတော့ အဆိုရှင်ရဲ့ စေတနာနှင့်ရည်ရွယ်ချက်ဟာ အလွန်ကောင်းမွန်ပြီး မြန်မာနိုင်ငံတော်ရဲ့ ၇၀ ရာခိုင်နှုန်းကျော်သော ကျေးလက်နေပြည်သူများအတွက် ဝမ်းမြောက်ကြရမယ့်ကိစ္စဖြစ်ပါတယ်။ သို့သော် နိုင်ငံတော်ရဲ့ ဘဏ္ဍာငွေအခြေအနေ၊ အခြေခံ အဆောက်အအုံများအခြေအနေ လုပ်ကိုင်နိုင်မယ့်စွမ်းအားနှင့် ပြည်သူများရဲ့ လိုက်ပါလုပ်ဆောင်နိုင်မှု ကိုလည်း ထည့်သွင်းစဉ်းစားရမှာဖြစ်ပါတယ်။ လက်ရှိရွာများကို ပုံစံတကျတည်ဆောက်ရန် ခက်ခဲနိုင် သော်လည်း ကျေးရွာတွင် လမ်းများကောင်းမွန်အောင်ဆောင်ရွက်ရမှာဖြစ်ပြီးတော့မှ သစ်တောမြေများ ထဲမှာ တည်ရှိကျရောက်နေတဲ့ရွာများကိုလည်း တရားဝင်ဖြစ်စေရေးအတွက် ဥပဒေနှင့်အညီ ဆောင်ရွက်ပြီးနောက် ၎င်းရွာများအား ပုံစံကျစံပြရွာများဖြစ်စေရန် စတင်တည်ဆောက်ရာမှာ နိုင်ငံတော်ဘတ်ဂျက်မှ ကျခံသုံးစွဲသင့်ပါကြောင်း ဆွေးနွေးလိုပါတယ်။ စိန်ခေါ်မှုများရှိနိုင်သော်လည်း နိုင်ငံတော်အစိုးရ၊ ပြည်သူ့အစိုးရအနေနဲ့ စံပြရွာများအဖြစ် Pilot Project များချမှတ်၍ အကျိုးဖြစ်ထွန်းမှု၊ အောင်မြင်မှု၊ အားနည်းချက်၊ အားသာချက်များကို ပြည်သူ များချပြရန် အဆင့်လိုက်၊ အဆင့်လိုက်ဆောင်ရွက်သင့်ပါကြောင်း ဆွေးနွေးတင်ပြရင်းနဲ့ နိဂုံးချုပ်အပ်ပါ တယ်။ အားလုံးကို ကျေးဇူးတင်ပါတယ်။</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ နေ့လယ်စာစားသုံးရန်အတွက် အစည်းအဝေးကို ခေတ္တရပ်နားပါမယ်။ နေ့လယ်တစ်နာရီအချိန်မှာ အစည်းအဝေး ပြန်လည်စတင်မှာ ဖြစ်ပါတယ်။
</speech>
<p>အစည်းအဝေးကို တစ်နာရီခွဲခန့် ခေတ္တရပ်နားပါသည်။</p>
<speech><mp id='361'>ဦးဌေးငွေ(မြောင်မဲဆန္ဒနယ်)</mp> ကိုယ်စားလှယ်များအားလုံး မင်္ဂလာပါလို့ နှုတ်ခွန်းဆက်သ အပ်ပါတယ်။ ကျွန်တော်ကတော့ စစ်ကိုင်းတိုင်းဒေသကြီး၊ မြောင်မဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဦးဌေးငွေဖြစ်ပါတယ်။ ကျွန်တော့်အနေနဲ့ ဦးသောင်းအေးရဲ့ အဆိုကို အကြံပြုဆွေးနွေး သွားမှာဖြစ်ပါတယ်။ အဆိုမှာ အဓိကအားဖြင့် နှစ်ပိုင်းတင်ပြထားပါတယ်။ ပထမပိုင်းက ကျေးလက် အိမ်ရာများ၊ လမ်း၊ တံတား၊ မြေဂရန်နှင့် အဆင့်မြင့်လယ်ယာဆိုတဲ့ မြေယာမူဝါဒအပိုင်းနဲ့ ဒုတိယပိုင်းမှာ စိုက်ပျိုးရေး၊ မွေးမြူရေးလုပ်ငန်းရှိ အသေးစား၊ အလတ်စား ဖွံ့ဖြိုးတိုးတက်ရေးဆိုတဲ့ အပိုင်းနှစ်ပိုင်းမှာ မြေယာမူဝါဒအပိုင်းကို အဓိကထားဆွေးနွေးမှာဖြစ်ပါတယ်။ ဥက္ကဌကြီးခင်ဗျား။ ကမ္ဘာပေါ်မှာ မြေယာပိုင်ဆိုင်မှု၊ မြေယာစီမံခန့်ခွဲမှုတွေနှင့် ပတ်သက်ပြီး အငြင်းပွားမှုတွေ၊ ပဋိပက္ခစစ်ပွဲတွေ ဖြစ်နေဆဲပါ။ မြန်မာနိုင်ငံမှာလည်း မြေသိမ်း၊ လယ်သိမ်းပြဿနာ တွေက ရှင်းမရအောင်ရှုပ်နေဆဲပါ။ ကျေးလက်ဒေသအိမ်ရာစနစ်၊ ကျေးရွာပုံစံနှင့် လမ်းတံတားတွေ စနစ်တကျဖြစ်ဖို့၊ အဆင့်မြင့်လယ်ယာဖြစ်ဖို့ဆိုတာ အချိန်ယူကြိုးစားကြရမှာပါ။ နိုင်ငံရေးစနစ်ခိုင်မာမှု၊ စီးပွားရေးစနစ်ခိုင်မာမှု၊ မြေယာမူဝါဒခိုင်မာမှု၊ ပြည်တွင်ငြိမ်းချမ်းရေးစတဲ့ အခြေခံအကြောင်းတရား တွေနဲ့ ဆက်စပ်ကာဖြေရှင်းရမှာပါ။ ခေတ်အဆက်ဆက် အစိုးရတွေဟာ သူ့ခေတ်၊ သူ့အခါ ကျေးလက် နေပြည်သူများ အရေးကြိုးစားခဲ့ရပါတယ်။ ဒါပေမဲ့လည်း လုံးဝမအောင်မြင်ခဲ့ပါဘူး။ တရုတ်ကိုးရီးယားစတဲ့ နိုင်ငံတွေမှာလည်း ၁၉၇၀ ဝန်းကျင်ကစပြီး နှစ် ၃၀ ကာလကို ခါးသည်းစွာ ရုန်းကန် လှုပ်ရှားပြီးတော့ ကြိုးစားခဲ့ရပါတယ်။ ဒီနေရာမှာ မြန်မာကဘာကြောင့်မအောင်မြင်ခဲ့သလဲ၊ တရုတ်ကိုးရီးယားတို့က ဘာကြောင့်အောင်မြင်သလဲဆိုတာကို သုံးသပ်ကြည့်ရင် စောစောကကျွန်တော် တင်ပြခဲ့တဲ့ အကြောင်းတရားတွေနဲ့ တိုက်ရိုက်အချိုးကျ ဆက်စပ်နေပါတယ်။ ကျွန်တော်တို့နိုင်ငံမှာ အဲဒီအခြေခံအကြောင်း တရားတွေအရင်ကလည်းမရှိ၊ ယနေ့အချိန်အခါမှာလည်း လိုအပ်ချက်တွေ ရှိနေဆဲမို့ အထူးကြိုးစားရမှာပါ။ တစ်နိုင်ငံလုံးမဆိုထားနှင့် မြို့နယ်လေးတစ်ခုကိုပင် စလုပ်ဖို့ခက်ခဲ ပါတယ်။ ကျွန်တော့်မဲဆန္ဒနယ်မြေဖြစ်တဲ့ မြောင်မြို့နယ်မှာ ကောက်နေတဲ့လမ်းတွေဖြောင့်ဖို့၊ ကျဉ်းနေတဲ့ ကျေးရွာချင်းဆက်လမ်းတွေ ပေ ၂ဝ ကနေ ပေ ၃၀၊ ပေ ၆၀ စံချိန်ကိုက်ဖြစ်ဖို့ ကျဉ်းနေတဲ့ ရွာတွင်းလမ်းတွေချဲ့ဖို့ မြစ်ချောင်းအခြေပြု ရွာတန်းရှည်ရွာတွေ၊ ပြန့်ကျဲအိမ်ရာတွေ၊ စိုက်ခင်းအခြေပြု အုပ်စုခွဲအိမ်တွေ စနစ် တကျစုစည်းဖို့ ကြိုးစားမယ်ဆိုရင် လယ်သမားတွေဆီက ဧက ၁၀၀၀၀ လောက် သိမ်းယူရမှာဖြစ်ပါ တယ်။ ရှေးကလည်း လယ်သိမ်း၊ မြေသိမ်းပြဿနာတွေကရှင်းမရ။ နောက်ကလည်း ဆက်သိမ်းအုံးမယ်ဆိုရင် ဘယ်လိုဖြစ်လာမလဲ။ တကယ်တော့ လမ်းတွေဖြောင့်ဖို့ဆိုတာ လက်တွေ့မှာ ဆံပင်အကောက် ပြန်ဖြောင့်သလောက်မလွယ်ကူပါဘူး။ ဒီအဆိုကို ကျွန်တော်သဘောကျလွန်းလို့ လွှတ်တော်ပိတ်ရက်မှာ မြောင်မှာရှိတဲ့ စိုက်ဧက ၁၀၀၀၀၀ ထဲကနေပြီးမှ အဆင့်မြင့်လယ်ယာဧက ၁၀၀ ကျွန်တော် စလုပ်ကြည့်ပါတယ်။ တစ်လလုံး အာပေါက်အောင်ပြောရ၊ ဟောရ။ နောက်ဆုံးတော့ ဧက ၅၀ တောင်ရယူရချင်ပါ။ ရွာလမ်းတွေကိုတစ်ဖက် ၂ ပေစီ၊ ၂ ပေစီ ချဲ့ဖို့အတွက် ကျွန်တော်ပြောခဲ့ တယ်။ တစ်လလုံးပြောမှ အချို့လမ်းတွေက ကျဉ်းတုန်းရှိပါသေးတယ်။ ဥက္ကဋ္ဌကြီးခင်ဗျား။ ကျေးလက်ဒေသဖွံ့ဖြိုးတိုးတက်ဖို့ဆိုရင် အဆိုရှင်တင်ပြတဲ့ လုပ်ဆောင်ချက် တွေဟာ တစ်ချိန်မှာလုပ်ကိုလုပ်ရမှာပါ။ ခက်ခဲလို့မလုပ်နိုင်ရင် နိုင်ငံဟာမတိုးတက်ပါဘူး။ ဒါပေမယ့် လည်းဒါတွေလုပ်ဆောင်ဖို့ ပြည်တွင်းငြိမ်းချမ်းရေးအရင်ရအောင် ကြိုးစားရပါမယ်။ နိုင်ငံရဲ့ လူဦးရေ ၇၀ ရာခိုင်နှုန်းကျော်ဟာ ကျေးလက်နေပြည်သူတွေပါ။ ထိုအထဲကမှ ၄၀ ရာခိုင်နှုန်းခန့်ဟာ တိုင်းရင်း သားတွေပါ။ နိုင်ငံဧရိယာရဲ့ ၆၀ ကျော်မှာ တိုင်းရင်းသားတွေနေကြပါတယ်။ ဒါကြောင့် ပြည်တွင်း ငြိမ်းချမ်းရေးမရဘဲ ဒါတွေလုပ်ဆောင်ဖို့မလွယ်ကူပါဘူး။ နောက် မြေယာမူဝါဒခိုင်မာရမယ်။ အခုရှိ နေတဲ့ အမျိုးသားမြေယာအသုံးချမှုမူဝါဒဟာ လိုအပ်ချက်တွေရှိနေဆဲဆိုတာ ကျွန်တော်တို့ ပြည်ထောင်စုလွှတ်တော်မှာ တင်ပြခဲ့ပြီးပါပြီ။ ဒီအမျိုးသားမြေယာအသုံးချမှုဝါဒကို ပြန်လည်ရေး ဆွဲမယ်ဆိုရင် တိုင်းရင်းသား ၁၃၅ မျိုးရဲ့ ဓလေ့ထုံးတမ်းမြေယာစီမံခန့်ခွဲမှုတွေ၊ ရိုးရာဓလေ့ယဉ်ကျေးမှု ရွာပုံစံတွေ၊ စုံစုံလင်လင်ရယူပြီး လက်ရှိဖြစ်ပွားနေတဲ့ မြေသိမ်း၊ ယာသိမ်းစိန်ခေါ်မှုတွေပါ ပေါင်းထည့် ကာ စဉ်းစားရေးဆွဲရမှာဖြစ်ပါတယ်။ ဥက္ကဌကြီးခင်ဗျား။ နိုင်ငံမှာ ငြိမ်းချမ်းရေးလည်းရပြီ။ မြေယာမူဝါဒလည်းခိုင်မာပြီ။ နိုင်ငံရေး စနစ်၊ စီးပွားရေးစနစ်လည်း ခိုင်မာပြီဆိုရင် အစိုးရဟာ ရေတို၊ ရေရှည်စီမံကိန်းတွေ၊ မဟာဗျူဟာ နည်းဗျူဟာတွေနဲ့ စနစ်တကျပြင်ဆင်ပြီးမှ လုပ်ဆောင်မယ်ဆိုရင် အမြန်ဆုံးအောင်မြင်မှာပါ။ အကောင် အထည်ဖော်ရာမှာလည်း အစိုးရတစ်ခုတည်း လုပ်လို့မရပါဘူး။ အစိုးရကို တိုက်တွန်းနေရုံနဲ့လည်း မပြီးပါဘူး။ အစိုးရရယ်၊ လွှတ်တော်အမတ်တွေရယ်၊ နိုင်ငံရေးပါတီတွေရယ်၊ တိုင်းရင်းသားအဖွဲ့ အစည်းတွေရယ်၊ အခြားသက်ဆိုင်တဲ့အဖွဲ့အစည်းတွေအားလုံး၊ အားလုံး အသည်းချင်းထက် ရင်ချင်း အပ်ပြီး နိုင်ငံအတွက် မခိုမကပ် ကြိုးစားနိုင်မှ အောင်မြင်မယ်ဆိုတာ ဆွေးနွေးချင်ပါတယ်။ နိဂုံးချုပ်ရ ရင် ကျေးလက်ဖွံ့ဖြိုးမှုလုပ်ငန်းဖြစ်စဉ်ကြီးဟာ လူအချို့ထင်သလို တန်ခိုးရှင် ဝူခုန်းတို့၊ ပါကျဲတို့ ဇာတ်ကားထဲကလို အခုလုပ်၊ အခုပြောင်း ဟပ်ချလောင်းလုပ်လို့မရပါကြောင်းနှင့် ဒီအဆိုကို မှတ်တမ်း တင်သင့်ပါကြောင်း လွှတ်တော်အား လေးလေးနက်နက်ပြောကြားရင်း နိဂုံးချုပ်ပါတယ်။ (ဩဘာသံများ)</speech>
<speech type='speaker'>
ပုဏ္ဏားကျွန်းမဲဆန္ဒနယ်မှ ဦးဦးထွန်းမောင် ဆွေးနွေးဖို့ဖြစ်ပါတယ်။
</speech>
<speech><mp id='325'>ဦးဦးထွန်းမောင်(ပုဏ္ဏားကျွန်းမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဌကြီးနှင့် ပြည်ထောင်စုဝန်ကြီးများ၊ ပြည်သူ့လွှတ်တော်ကိုယ်စားလှယ်များ၊ ဧည့်သည်တော်များ အားလုံး ကိုယ်စိတ်နှစ်ဖြာ ကျန်းမာချမ်းသာကြပါစေလို့ ဆုတောင်းမေတ္တာပို့သအပ်ပါတယ်။ ကျွန်တော် ကတော့ ရခိုင်ပြည်နယ်၊ ပုဏ္ဏားကျွန်းမဲဆန္ဒနယ်က ပြည်သူ့လွှတ်တော်ကိုယ်စားလှယ် ဦးဦးထွန်းမောင် ဖြစ်ပါတယ်။ ကျွန်တော်ဆွေးနွေးမှာက ပျော်ဘွယ်မဲဆန္ဒနယ်က ဦးသောင်းအေးရဲ့အဆိုထဲမှ ကျေးလက် အိမ်ရာ၊ လမ်းတံတားနှင့် မြေငှားဂရန်ကိစ္စများကို ထောက်ခံအကြံပြုဆွေးနွေးသွားမှာဖြစ်ပါတယ်။ ဥက္ကဌကြီးခင်ဗျား။ ဒီအဆိုကို ကျွန်တော့်ရဲ့ မဲဆန္ဒနယ်ဖြစ်တဲ့ ပုဏ္ဏားကျွန်းမဲဆန္ဒနယ်က အခြေ အနေတွေကိုတင်ပြပြီး ဆွေးနွေးသွားမှာဖြစ်ပါတယ်။ စစ်တွေ-ရန်ကုန် ပြည်ထောင်စုကားလမ်းမကြီး ဟာ ပုဏ္ဏားကျွန်းမြို့နယ်က ရပ်ကွက်အားလုံးနှင့် ကျေးရွာချင်းစီတစ်ရွာကိုဖြတ်ပြီး ဖောက်လုပ်ထား တာဖြစ်ပါတယ်။ ကျွန်တော်တို့က ကျေးရွာကြီးတစ်ရွာလောက်သာရှိတဲ့အတွက် အိမ်ခြေ ၂၅၆၃ အိမ်၊ ရပ်ကွက် လေးခု၊ ကျေးရွာအုပ်စု ၉၂ အုပ်စု၊ ကျေးရွာပေါင်း ၁၉၃ ရွာရှိပါတယ်။ လူဦးရေ ၁၄၀၀၀၀ ခန့် ရှိပါတယ်။ ကျွန်တော်တို့မြို့နယ်ရှိ တချို့သောကျေးရွာများရဲ့ နေအိမ်၊ လမ်းတံတားတွေဟာ စနစ် တကျရှိပေမယ့် ကျေးရွာအများစုဟာ စနစ်တကျတည်ဆောက်ထားတာမဟုတ်ဘဲ လမ်းများကွေး ကောက် ကျဉ်းမြောင်းပြီးတော့ ကျေးရွာဖွဲ့စည်းပုံတွေဟာ အလွန်စိတ်ပျက်စရာတွေ တွေ့မြင်ရပါတယ်။ ကျေးရွာတွေက နှစ်ပေါင်းမြောက်များစွာကပင် တည်ဆောက်ခဲ့တာဖြစ်လို့ ပြုပြင်ဖို့မလွယ်တော့ပါဘူး။ ယခုအခါ မြို့နှင့်ကျေးရွာတွေမှာ တိုးတက်များပြားလာတဲ့ လူဦးရေနဲ့အညီ နေအိမ်၊ လမ်း၊ တံတား၊ ရေတွင်း၊ ရေကန်၊ စာသင်ကျောင်းတွေ၊ စာကြည့်တိုက်တွေ တိုးချဲ့ဆောက်လုပ်ဖို့ Town Plani Village Plan တွေ စနစ်တကျရေးဆွဲပြီး လယ်ယာမြေ၊ စားကျက်မြေတွေကို အိမ်ရာကွက်သစ်များ တိုးချဲ့ဆောက်လုပ်ခွင့်ရရှိရေးအတွက် ဥပဒေနှင့်အညီ ခွင့်ပြု ပေးနိုင်ဖို့ စီမံဆောင်ရွက်သင့်ပြီဖြစ်ပါ ကြောင်း တင်ပြအပ်ပါတယ်။ ဥက္ကဋ္ဌကြီးခင်ဗျား။ မြို့များ၊ ကျေးရွာများရဲ့ လယ်ယာမြေတွေ၊ စားကျက်မြေတွေမှာ နေအိမ်တွေ၊ လမ်းတွေကို ခွင့်ပြုချက်မရှိဘဲဆောက်လုပ်ခွင့်၊ ဖောက်လုပ်ခွင့် မရှိသော်လည်း မြို့နှင့်ကျေးရွာတွေမှာ အိမ်ရာတွေအများအပြား အခိုင်အမာတိုးချဲ့ဆောက်လုပ်နေကြတာတွေရှိနေပါတယ်။ ဒီလိုဆောက်လုပ် နေခဲ့ကြတာ နှစ်ပေါင်း ၃၀ ခန့်ရှိနေပါပြီ။ ပြည်သူတွေက နေအိမ်ဆောက်ခွင့်ရှိတယ်လို့ ယူဆနေကြပါ တယ်။ ခေတ်အဆက်ဆက် မြို့နယ်အာဏာပိုင်အဖွဲ့အစည်းတွေက အိမ်ရာတွေတိုးချဲ့ကျူးကျော် ဆောက်လုပ်နေကြတာတွေကို လာဘ်ငွေယူပြီး မသိယောင်၊ မမြင်ယောင်ဆောင်နေခဲ့ကြပါတယ်။ ယခု အစိုးရသစ်လက်ထက်ရောက်တဲ့အခါမှ အရေးယူဖို့မလွယ်ကူတော့ပါဘူး။ ခွင့်ပြုလို့လည်းမရ။ အခက် အခဲတွေ၊ စိန်ခေါ်မှုတွေနဲ့ ရင်ဆိုင်နေရတာတွေ့နေရပါတယ်။ ဥက္ကဌကြီးခင်ဗျား။ ကျွန်တော်တို့ ပုဏ္ဏားကျွန်းမှာ အိမ်ခြေ ၅၀၀ လောက်ခန့်ဟာ လယ်မြေ၊ စားကျက်မြေတွေမှာ နေအိမ်ဆောက်လုပ် ထားကြတာဖြစ်ပါတယ်။ ပထမဆောက်ခဲ့တဲ့လူတွေ တချို့တစ်ဝက်မရှိတော့ပါဘူး။ အိမ်ပိုင်ရှင်တစ်ဦးမှ နောက်တစ်ဦး အဆင့်ဆင့် ရောင်းကြ၊ ဝယ်ကြ၊ နေထိုင်လာခဲ့ကြတာ နှစ်ပေါင်း ၃၀ ခန့်ကြာခဲ့ပါပြီ။ ယခုမှ အရေးယူဆောင်ရွက်ဖို့ မဖြစ်နိုင်တော့ပါဘူးဟု ယူဆပါတယ်။ ပြည်သူတွေက လယ်ယာမြေ ဥပဒေကိုမသိလို့ အိမ်ဆောက်ခဲ့ကြတာ အုပ်ချုပ်သူတွေမှာပဲ တာဝန်ရှိတယ်လို့ ယူဆပါတယ်။ ဥပဒေ အရ အိမ်မဆောက်ရဘူးဆိုရင် ပထမတစ်ဆောင်နှစ်ဆောင်ဆောက်တာနဲ့ တားဆီးအရေးယူ သတိပေး ရပါမယ်။ ဒီလိုသာလုပ်ခဲ့ရင် မည်သူမျှ ကျူးကျော်ကြမှာမဟုတ်ပါဘူး။ ဒီပြဿနာကိုဖြေရှင်းဖို့အတွက် လယ်ယာမြေဥပဒေအရ တရားဝင်ခွင့်ပြုချက်ရရှိအောင် နည်းတစ်မျိုးမျိုးနဲ့လုပ်ပေးဖို့ လိုအပ်နေပါ တယ်။ ဒီလိုလုပ်ပေးပြီးမှသာ နောက်ကို ဥပဒေမချိုးဖောက်ရအောင်၊ ကျူးကျော်မဆောက်ရအောင် ဥပဒေနဲ့အညီ တားဆီးအရေးယူ၍ရမည်ဖြစ်ပါကြောင်း တင်ပြအပ်ပါတယ်။ ဥက္ကဌကြီးခင်ဗျား။ ကျွန်တော်တို့ ပုဏ္ဏားကျွန်းရဲ့ ကျေးရွာတွေမှာ မီးသတ်ကားတွေဝင်၍မရတဲ့လမ်းတွေ၊ တံတားတွေ အများကြီးရှိနေပါတယ်။ မြို့နဲ့ကျေးရွာတွေက လမ်း၊ တံတားတွေကို မီးသတ်ကားတွေဝင်/ထွက်သွား လာနိုင်အောင် စံချိန်မီ စနစ်တကျတည်ဆောက်ပေးဖို့ လိုအပ်နေပါကြောင်း တင်ပြအပ်ပါတယ်။ နောက်ပြီးတော့ အဆိုရှင်က ကျေးလက်အိမ်ရာတွေအတွက် မြေငှားဂရန်ထုတ်ပေးဖို့လိုအပ်နေကြောင်း တင်ပြခဲ့ပါတယ်။ ကျွန်တော်တို့မြို့နယ်မှာ မြေငှားဂရန်ဆိုတာ နားမလည်ကြပါဘူး။ ဒါကြောင့် အိမ်ရာ မြေတွေအရောင်းအဝယ်လုပ်ကြတဲ့အခါ မြေငှားဂရန် အသုံးမဝင်ဖြစ်နေပါတယ်။ ဂရန်ရှိတာနဲ့ မရှိတာ နဲ့ ရောင်းဈေးအတူတူပါပဲ။ မြေငှားဂရန်လုပ်တဲ့သူ အလွန်နည်းပါတယ်။ ကျွန်တော်တို့မြို့နယ်မှာ မြေငှားဂရန်လုပ်ရင် ရပ်ကွက်/ကျေးရွာအဆင့်မှ ပြည်နယ်အဆင့်ထိ ငွေငါးသိန်းမှ ၁၀ သိန်းအထိ ကုန်ကျပါတယ်။ ဒါကြောင့် ဂရန်လုပ်ဖို့မလိုအပ်ဘူးလို့ ယူဆနေကြပါတယ်။ မြေငှားဂရန်များလုပ်ထား ဖို့လိုအပ်ကြောင်း နိုင်ငံတစ်ဝန်းလုံးသိရှိအောင် ကျယ်ကျယ်ပြန့်ပြန့် အသိပညာပေးဖို့ လိုအပ်နေပါ တယ်။ မြေငှားဂရန်များကို မြို့နှင့်ကျေးရွာပြည်သူများ ဈေးနှုန်းသက်သာစွာနဲ့ အလွယ်တကူပြုလုပ်ခွင့် ရရှိနိုင်အောင် စီမံဆောင်ရွက်ပေးဖို့ လိုအပ်နေပါကြောင်းတင်ပြရင်း ပျော်ဘွယ်မဲဆန္ဒနယ်က ဦးသောင်းအေးရဲ့ အဆိုကို ထောက်ခံအပ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>
ကျောက်ဖြူမဲဆန္ဒနယ်မှ ဦးဘရှိန် ဆွေးနွေးဖို့ဖြစ်ပါတယ်။
</speech>
<speech><mp id='321'>ဦးဘရှိန်(ကျောက်ဖြူမဲဆန္ဒနယ်)</mp> အားလုံးမင်္ဂလာပါခင်ဗျား။ ကျွန်တော်ကတော့ ရခိုင်ပြည်နယ်၊ ကျောက်ဖြူမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးဘရှိန်ဖြစ်ပါတယ်။ ဥက္ကဋ္ဌကြီးခင်ဗျား။ ပျော်ဘွယ်မဲဆန္ဒနယ်က လွှတ်တော်ကိုယ်စားလှယ်ကြီးတင်သွင်းတဲ့အဆိုကို အကြံပြု ဆွေးနွေးမှာ ဖြစ်ပါတယ်။ လေးစားအပ်ပါတဲ့ဥက္ကဋ္ဌကြီးခင်ဗျား။ အဆိုရှင်က ကျေးလက်ဒေသဖွံ့ဖြိုးရေး၊ ဆင်းရဲမှုလျှော့ချရေးနဲ့ပတ်သက်ပြီးတော့ ဖော်ဆောင်လိုတဲ့လုပ်ငန်းစဉ်တွေကတော့ တော်တော်လေး များနေတာတွေ့ရပါတယ်။ အဆိုရှင်ရဲ့ ကျေးလက်ဒေသနေ ပြည်သူတွေအပေါ်မှာ လူမှုဘဝမြင့်မားစေ လိုတဲ့ စေတနာကောင်းကို တန်ဖိုးထားလေးစားပါတယ်။ ဘက်စုံဖွံ့ဖြိုးအောင်စီမံချက်ချ အကောင် အထည်ဖော်ပေးစေလိုတဲ့ဆန္ဒတွေကို ဖော်ပြထားတာတွေ့ရပါတယ်။ ဥက္ကဋ္ဌကြီးခင်ဗျား။ ကျေးလက်နေပြည်သူများဆိုတာ တောင်သူလယ်သမားတွေလို့ နားလည်ရ ပါတယ်။ လူဦးရေ ၇၀ ရာခိုင်နှုန်းလောက်ဟာ ကျေးလက်နေပြည်သူတွေ ဖြစ်တယ်လို့ ပြောကြပါတယ်။ ကျွန်တော်တို့နိုင်ငံမှာ လွတ်လပ်ရေးရပြီးစအချိန်မှစပြီးတော့ ကျေးလက်နေပြည်သူများအပါအဝင် နိုင်ငံတစ်ဝန်းလုံး ဖွံ့ဖြိုးတိုးတက်ရေးအတွက် အဆက်ဆက်ဟာ သူ့နည်းသူ့ဟန်နဲ့လုပ်ငန်းစဉ်တွေ ချမှတ်ပြီး ဆောင်ရွက်ခဲ့ကြပါတယ်။ ကျေးလက်နေတောင်သူလယ်သမားတွေရဲ့ ဘဝကတော့ နွားနဲ့ ကျွဲကိုဗဟိုပြုပြီးတော့ ရုန်းကန်နေကြရခြင်းဖြစ်ပါတယ်။ စက်ယန္တရားတွေနဲ့ ခေတ်မီနည်းပညာကို အသုံးမချနိုင်သမျှကာလပတ်လုံးတော့ လယ်ယာကဏ္ဍဖွံ့ဖြိုးတိုးတက်မှာမဟုတ်သလို တောင်သူ လယ်သမားတွေကလည်း ဆင်းရဲတွင်းနက်နေကြမှာဖြစ်ပါတယ်။ လယ်ယာကုန်ထုတ်လုပ်ငန်းဖွံ့ဖြိုး တိုးတက်မှုမရှိသလို မြို့ပြမှာလည်း စက်ရုံ၊ အလုပ်ရုံတွေက မရှိသလောက်ဖြစ်ပါတယ်။ အလုပ်သမား လူတန်းစားတွေဟာလည်း အလွန်ဆင်းရဲနေကြပါတယ်။ ဖွံ့ဖြိုးမှုနိမ့်ကျတဲ့ဒေသတွေက ဆင်းရဲဒဏ်မခံ နိုင်တဲ့လူတွေက အလုပ်အကိုင်အနည်းအကျဉ်းလောက်ရှိတဲ့ မြို့ပြဒေသတွေကို အလုအယက်ရောက်ရှိ လာကြတဲ့အခါ ရန်ကုန်၊ မန္တလေးတို့လို စက်ရုံ၊ အလုပ်ရုံတွေ နည်းပါးစွာရှိတဲ့မြို့တွေမှာ လူဦးရေ တစ်ဟုန်ထိုးတိုးတက်ပြီးတော့ နေရာထိုင်ခင်းအဆင်မပြေမှုတွေဟာ ကျူးကျော်တဲတွေနဲ့နေထိုင်ရတဲ့ အခြေအနေကို ရောက်ရှိနေကြတဲ့သတင်းတွေလည်း ကျွန်တော်တို့ နေ့စဉ် ကြားသိနေရပါတယ်။ ဥက္ကဋ္ဌကြီးခင်ဗျား။ တစ်နိုင်ငံလုံးရဲ့ ဖွံ့ဖြိုးတိုးတက်ဖို့ အဓိကအရေးပါတဲ့ အခြေခံအဆောက် အအုံတွေထဲမှာ လမ်း၊ တံတားကောင်းမွန်ဖို့သိပ်ကို အရေးကြီးလှပါတယ်။ ဖွံ့ဖြိုးတိုးတက်တဲ့ဒေသ တွေက လမ်း၊ တံတားတွေ ကောင်းပါတယ်။ မဖွံ့ဖြိုးတဲ့ဒေသတွေကိုလည်း လမ်း၊ တံတားတွေကောင်း အောင်လုပ်ပေးဖို့ လိုပါတယ်။ အထူးသဖြင့် တိုင်းရင်းသားတွေနေကြတဲ့ နယ်စွန်နယ်ဖျားဒေသတွေမှာ လမ်း၊ တံတားတွေ မကောင်းကြပါဘူး။ ဒီလမ်း၊ တံတားတွေအတွက်လိုအပ်တဲ့ ဘတ်ဂျက်ရန်ပုံငွေ အားလုံးကို ဗဟိုအစိုးရက ထိန်းချုပ်ထားပြီးတော့ ကျေးလက်ဒေသလမ်း၊ တံတားတွေ ဖွံ့ဖြိုးတိုးတက် စေချင်ရင် ဒေသဆိုင်ရာအာဏာပိုင်တွေကို လုပ်ပိုင်ခွင့်အာဏာတွေပေးအပ်ဖို့ လိုအပ်တယ်လို့လည်း တင်ပြလို ပါတယ်။ ဥက္ကဋ္ဌကြီးခင်ဗျား။ အဆိုရှင်ပြောတဲ့ အဆင့်မြင့်လယ်ယာစိုက်ပျိုးရေး၊ မွေးမြူရေးလုပ်ငန်းဆို တာ ဘယ်အဆင့်ထိ ရည်ညွှန်းတယ်ဆိုတာတော့ ကျွန်တော်က ပညာရှင်မဟုတ်လို့လည်း နားမလည်ပါ ဘူး။ ဒါပေမဲ့ လယ်ယာကဏ္ဍအဆင့်မြင့်စေချင်ရင် အခုကျွန်တော်တို့ကျင့်သုံးနေတဲ့၊ ကျွဲတွေ၊ နွားတွေနဲ့ လုပ်ကိုင်နေကြတဲ့စနစ်ကို ကျော်လွှားပြီးတော့ စက်မှုလယ်ယာခေတ်ကို ချီတက်ရမှာဖြစ်ပါတယ်။ လယ်မြေဧကအမြောက်အမြားပိုင်ဆိုင်ကြတဲ့ မြေရှင်ယာရှင်သူဌေးသူကြွယ်တွေကတော့ စက်မှု လယ်ယာအဆင့်ကို အလွယ်တကူကူးပြောင်းနိုင်ကြမှာဖြစ်ပေမဲ့လည်း တစ်ဝမ်းတစ်ခါးအတွက် လုပ်ကိုင်နေကြတဲ့ လယ်သမားတွေအတွက် မဖြစ်နိုင်တဲ့အခြေအနေရှိပါတယ်။ အဲဒါကြောင့် တစ်ဝမ်း တစ်ခါးလုပ်ကိုင်နေကြတဲ့လယ်သမားတွေအတွက် အထူးဦးစားပေးပြီးတော့ လုပ်ကိုင်ကြရမှာဖြစ်ပါ တယ်။ နိုင်ငံတော်မှာလည်း တစ်ဝမ်းတစ်ခါးလယ်သမားတွေက အရေအတွက်အားဖြင့်ပိုများပါတယ်။ တစ်ဝမ်းတစ်ခါးလယ်သမားတွေကို စီးပွားဖြစ် ကုန်ထုတ်နိုင်တဲ့လယ်သမားတွေဖြစ်အောင် ဖန်တီးနိုင် ဖို့ လိုပါတယ်။ အဆိုရှင်ဖော်ပြတဲ့အချက်တွေဖွံ့ ဖြိုးတိုးတက်အောင် စီမံချက်ချမှတ်တဲ့အခါ လက်ရှိ ကျင့်သုံးနေတဲ့ လယ်ယာမြေဥပဒေတွေပါပြဋ္ဌာန်းချက်တွေဟာလည်း ပြည့်စုံလုံလောက်မှုရှိ/မရှိ စိစစ်ဖို့ လိုမယ်လို့ တင်ပြလိုပါတယ်။ ဥက္ကဋ္ဌကြီးခင်ဗျား။ ကျေးလက်နေပြည်သူများ အထူးသဖြင့် နယ်စွန်နယ်ဖျားမှာ နေထိုင်ကြတဲ့ တိုင်းရင်းသားပြည်သူတွေ၊ လယ်သမားတွေ ဖွံ့ဖြိုးတိုးတက်စေချင်ရင် လမ်း၊ တံတားများ စီမံခန့်ခွဲဖို့၊ မြေယာဆိုင်ရာစီမံခန့်ခွဲမှု ကျေးလက်ဒေသကုန်ထုတ်လုပ်ခြင်းဆိုင်ရာ စီမံခန့်ခွဲမှု စတဲ့ အစစအရာရာ ကို ဗဟိုကထိန်းချုပ်မထားဘဲနဲ့ ဥပဒေပြဋ္ဌာန်းပြီး ဒေသဆိုင်ရာအစိုးရများကို လုပ်ပိုင်ခွင့်ပေးသင့်ပါ တယ်။ ဒီလိုလုပ်ပိုင်ခွင့်များပေးထားလိုက်လို့ရှိရင်တော့ ဒေသရဲ့ လိုအပ်ချက်တွေကို မြေပြင်အခြေအနေ တွေနဲ့ ကိုက်ညီတဲ့အစီအမံကို မှန်ကန်အောင် ချမှတ်ရေးဆွဲပြီးတော့ အကောင်အထည်ဖော်နိုင်မယ်လို့ သုံးသပ်တင်ပြလိုပါတယ်။ ကိုယ်စားလှယ်တော်ကြီးဦးသောင်းအေးက ကျေးလက်နေပြည်သူများ အတွက် လိုအပ်ချက်တွေကို လွှတ်တော်မှာကိုယ်စားလှယ်များ ဝိုင်းဝန်းဆွေးနွေးခွင့်ရအောင် တင်ပြတဲ့ အတွက်ကြောင့် ဒီအဆိုကို ဆွေးနွေးခွင့်ရတဲ့ ကျွန်တော့်အနေနဲ့ အထူးကျေးဇူးတင်ပါကြောင်း ပြောကြားရင်း နိဂုံးချုပ်ပါတယ်။ အားလုံးကိုကျေးဇူးတင်ပါတယ်။</speech>
<speech type='speaker'>
တပ်မတော်သား ပြည်သူ့လွှတ်တော်ကိုယ်စားလှယ် ဒုတိယဗိုလ်မှူးကြီးမိုးကျော် ဆွေးနွေးဖို့ဖြစ်ပါတယ်။
</speech>
<speech><mp id='000'>ဒုတိယဗိုလ်မှူးကြီးမိုးကျော်(တပ်မတော်သားကိုယ်စားလှယ်)</mp>ပြည်သူ့လွှတ်တော် ဥက္ကဋ္ဌ၊ ပြည်သူ့လွှတ်တော်ကိုယ်စားလှယ်များနှင့် ဧည့်သည်တော်များအားလုံးကို မင်္ဂလာပါလို့ နှုတ်ခွန်း ဆက်သလိုက်ပါတယ်။ ကျွန်တော်ကတော့ တပ်မတော်သား ပြည်သူ့လွှတ်တော်ကိုယ်စားလှယ် ဒုတိယ ဗိုလ်မှူးကြီးမိုးကျော် ဖြစ်ပါတယ်။ ကျွန်တော့်အနေနဲ့ ပျော်ဘွယ်မဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဦးသောင်းအေး တင်သွင်းတဲ့အဆိုကို ထောက်ခံဆွေးနွေးသွားမှာဖြစ်ပါတယ်။ ကျွန်တော့်အား Power Point သုံးစွဲခွင့်ပြုပါရန် တင်ပြအပ်ပါတယ်။ ဥက္ကဌကြီးခင်ဗျား။ မြန်မာနိုင်ငံရဲ့ လူဦးရေ ၇၀ ရာခိုင်နှုန်းကျော်ဟာ ကျေးလက်နေပြည်သူများ ဖြစ်တဲ့အတွက် ကျေးလက်ဒေသဘက်စုံ ဖွံ့ဖြိုးအောင် ဆောင်ရွက်ပေးခြင်းဟာ နိုင်ငံဖွံ့ဖြိုးတိုးတက်ရေးအတွက် အခြေခံအကျဆုံးဆောင်ရွက်ရ မယ့်လုပ်ငန်းတစ်ခုဖြစ်ပါတယ်။ ကျေးလက်ဒေသဖွံ့ဖြိုးရေးဆိုတာ ကျေးလက်နေပြည်သူတို့ရဲ့ လူနေမှု အဆင့်အတန်းနှင့် စီးပွားရေးအခြေအနေတို့ကို မြှင့်တင်ပေးတဲ့လုပ်ငန်းစဉ်တစ်ခုဖြစ်ပါတယ်။ ကဏ္ဍ ပေါင်းစုံကျယ်ကျယ်ပြန့်ပြန့်ပါဝင်ပြီး ရေရှည်အစီအမံများနှင့် စဉ်ဆက်မပြတ်ဆောင်ရွက်ပေးရန် လိုအပ်ကြောင်း အကြံပြု တင်ပြလိုက်ပါတယ်။ ဥက္ကဋ္ဌကြီးခင်ဗျား။ မြန်မာ့လယ်ယာကဏ္ဍရဲ့ ထူးခြားချက်များ၊ အားနည်းချက်များနှင့် အဓိက ကျတဲ့အချက်များကို လေ့လာကြည့်ရင် Power Point မှာတင်ပြထားတဲ့အတိုင်း တွေ့ရှိရမှာဖြစ်ပါ တယ်။ လုပ်ငန်းခွင်နှင့်ဈေးကွက်အလှမ်းကွာခြင်းဆိုရာမှာ ဧရာဝတီတိုင်းကထုတ်လုပ်တဲ့ဆန်ကို စားသုံး မှာက မကွေးတိုင်းဒေသ၊ ရှမ်းပြည်နယ်တို့ကဖြစ်သလို၊ တရုတ်နှင့်ဂျပန်ကဲ့သို့ ပြည်ပနိုင်ငံများလည်း ဖြစ်နိုင်ပါတယ်။ စတင်ထုတ်လုပ်ချိန်နှင့် စားသုံးသူလက်ထဲရောက်ရှိချိန်ဟာလည်း သီးနှံအမျိုးအစား ပေါ်မူတည်ပြီး ခြောက်လမှတစ်နှစ်ကျော်ထိကြာတတ်ပါတယ်။ လူမှုရေးအခြေအနေနိမ့်ကျတဲ့ ကျေးလက် နေပြည်သူများအတွက် အချိန်၊ နေရာအားဖြင့်ကွာဝေးတဲ့ ဈေးကွက်ရဲ့ သတင်းအချက် အလက်များကို သိရှိဖို့ဆိုတာ အလွန်ပဲခက်ခဲပါတယ်။ ဈေးကွက်ရဲ့ လိုအပ်ချက်ကိုမသိတဲ့အတွက် စိုက်ပျိုးရမယ့် သီးနှံရွေးချယ်ရာမှာလည်း မိမိဒေသမှာလက်ရှိရှိနေတဲ့၊ ကြုံ တွေ့နေရတဲ့အခြေအနေ ပေါ်မှာသုံးသပ်ရွေးချယ်ရတဲ့အတွက် ခန့်မှန်းချက်မှားယွင်းပြီး သီးနှံပေါ်ချိန်မှာ ထွက်ရှိလာတဲ့သီးနှံဟာ ဈေးကောင်းမရတာ၊ ဝယ်မယ့်သူမရှိတာမျိုးတွေ ကြုံပြီးအရှုံးပေါ်တာမျိုးတွေ ကြုံတွေ့နေရတာ အားလုံးအသိပဲ ဖြစ်ပါတယ်။ ဥက္ကဌကြီးခင်ဗျား။ ဈေးကွက်ဆိုင်ရာသတင်းစုစည်းခြင်း၊ သုတေသနပြုလုပ်ခြင်း၊ ခန့်မှန်း တွက်ချက်ခြင်းများပြုလုပ်ပြီး ကျေးလက်နေပြည်သူများ စိုက်ပျိုးရန်သီးနှံရွေးချယ်ရာမှာ အထောက် အကူဖြစ်စေမယ့် ဈေးကွက်ဆိုင်ရာသတင်းအချက်အလက်များ၊ ရာသီဥတုနှင့်သက်ဆိုင်သည့် သတင်း အချက်အလက်များ၊ စိုက်ပျိုးရေးနည်းပညာဆိုင်ရာနည်းပညာအချက်အလက်များ ဖြန့်ဖြူးပေးမယ့် အဖွဲ့အစည်းတစ်ခုလည်း ထူထောင်ပေးရန်လိုအပ်ကြောင်း အကြုံပြု တင်ပြအပ်ပါတယ်။ ဥက္ကဋ္ဌကြီးခင်ဗျား။ မြန်မာ့လယ်ယာကဏ္ဍမှာ လယ်ယာသုံးစက်ကိရိယာများ ယခင်ကထက် သုံးစွဲလာတယ်ဆိုသော်လည်း အများစုဟာ လက်မှုလယ်ယာအဆင့်မှာပဲရှိနေပါသေးတယ်။ လက်မှု လယ်ယာရဲ့ သဘောက စိုက်ပျိုးချိန်နှင့်ရိတ်သိမ်းချိန်မှာ လုပ်သားအင်အားများများလိုပြီး သာမန် ထိန်းသိမ်းချိန်မှာတော့ လုပ်သားလိုအပ်မှုက နည်းသွားပြန်ပါတယ်။ လယ်ယာကဏ္ဍမှာ အချိန်ကို လိုက်ပြီး လုပ်သားလိုလိုက်၊ မလိုလိုက် Labour Demand Elective ဖြေရှင်းဖို့ကတော့ စက်မှု လယ်ယာသို့ကူးပြောင်းခြင်းပဲဖြစ်ပါတယ်။ တစ်ဆက်တည်းမှာပဲ စက်မှုလယ်ယာသို့ကူးပြောင်းခြင်း ကြောင့် ပိုလျှံလာတဲ့လုပ်သားများအတွက် အလုပ်အကိုင်ဖန်တီးပေးရန်လည်းလိုအပ်မှာဖြစ်ပါတယ်။ အဆိုရှင်ရဲ့ အဆိုထဲမှာ အလတ်စား၊ အသေးစားစက်မှုလုပ်ငန်းများကို ကျေးလက်ဒေသမှာ အစီအမံရှိရှိ ထူထောင်ပေးဖို့ဆိုတဲ့အချက်ဟာ ကျေးလက်နေပြည်သူများအတွက် အလုပ်အကိုင်ရရှိဖို့အခွင့်အရေး များဖြစ်ပါတယ်။ ဥက္ကဌကြီးခင်ဗျား။ သီးနှံပေါ်ချိန်မှာ သီးနှံဈေးများဟာ ကျဆင်းနေတတ်ပါတယ်။ ဈေးကောင်း စောင့်ရောင်းဖို့ဆိုတာကလည်း ငွေပေါ်လိုတာရယ်၊ သိုလှောင်ထိန်းသိမ်းဖို့မလွယ်တာတွေကြောင့် တောင်သူလယ်သမားအနေနဲ့ ရတဲ့ဈေးနဲ့ရောင်းချရပါတယ်။ ဒီအတွက် ရသင့်တဲ့ဝင်ငွေ မရတဲ့အပြင် တစ်ခါတစ်ရံအရှုံးပေါ်တဲ့အထိ ဖြစ်ရပါတယ်။ ဒီလိုမဖြစ်စေရေးအတွက် နိုင်ငံတော်အစိုးရနှင့် အသင်းအဖွဲ့များ၊ ကုမ္ပဏီများက မိမိရဲ့ အကျိုးစီးပွားကို ရှေ့တန်းမတင်ဘဲမျှတစွာ ဆောင်ရွက်ပေး သင့်ပါတယ်။ အခြေခံသီးနှံအပေါ် တစ်ဆင့်ပြုပြင်ထုတ်လုပ်တဲ့ အသေးစားနှင့် အလတ်စားစက်မှု လုပ်ငန်းများကို ကျေးလက်ဒေသများမှာ ထူထောင်လာအောင် စီမံပေးခြင်းဖြင့် သီးနှံထွက်ချိန်မှာ သီးနှံဈေးနှုန်းများ တည်ငြိမ်နိုင်တဲ့အတွက် တောင်သူလယ်သမားများရဲ့ ဝင်ငွေကို တိုးမြင့်ပေးနိုင်မှာဖြစ် ကြောင်း တင်ပြအပ်ပါတယ်။ ကုန်ကြမ်းသီးနှံကိုအခြေခံပြီး အဆင့်မြှင့်ကုန်ပစ္စည်းများ ထုတ်လုပ်ရန် ကြိုးပမ်းဆောင်ရွက်နေသော်လည်း အောင်မြင်ထိရောက်မှုအားနည်းနေသေးတာကို တွေ့ရှိရပါတယ်။ ဥက္ကဌကြီးခင်ဗျား။ ထုတ်လုပ်တဲ့သီးနှံများ အရည်အသွေးမှန်ကန်ပြီး ဈေးကွက်ဝင် အရည် အသွေးပြည့်ဝမှသာ တည်ငြိမ်တဲ့သီးနှံဈေးနှုန်းနဲ့ ဈေးကွက်ကို ရရှိနိုင်မှာဖြစ်ပါတယ်။ သို့မှသာ သီးနှံ ဈေးနှုန်းနဲ့ ဈေးကွက်အပေါ်မှီခိုနေရတဲ့ ကျေးလက်နေပြည်သူများရဲ့ ဝင်ငွေတည်ငြိမ်အောင်နဲ့ တိုးတက် အောင်ဆောင်ရွက်ပေးနိုင်မှာဖြစ်ပါတယ်။ ထုတ်လုပ်တဲ့သီးနှံအရည်အသွေးပြည့်ဝမှန်ကန်ဖို့အတွက် မျိုးကောင်းမျိုးသန့်ရရှိရေး နည်းစနစ်မှန်ကန်စွာမြေယာပြုပြင်ရေး၊ စိုက်ပျိုးရေးစနစ်မှန်ကန်ရေး၊ ပိုးမွှားဒဏ်ကင်းပြီး သီးနှံဖွံ့ဖြိုးအောင်စနစ်တကျထိန်းသိမ်းနိုင်ရေးတို့ကို နိုင်ငံတော်မှဦးဆောင်ပြီး ပုဂ္ဂလိကကဏ္ဍကပါ ရင်းနှီးမြှုပ်နှံမှုများပါဝင်လာအောင် ဆောင်ရွက်ပေးသင့်ပါတယ်။ ပုဂ္ဂလိက ကုမ္ပဏီများအနေဖြင့်လည်း စေတနာကိုအရင်းခံပြီး နှစ်ဦးနှစ်ဖက်အကျိုးရှိစေမယ့်နည်းလမ်းများကို သုံးသင့်ပါတယ်။ သီးနှံအခြောက်ခံမှု၊ ကြိတ်ခွဲပြုပြင်မှု၊ ပိုးမွှားသန့်စင်မှု၊ ထုတ်ပိုးမှုစတဲ့ ရိတ်သိမ်းချိန်နဲ့ နည်းပညာများကိုလည်း တောင်သူလယ်သမားများလက်လှမ်းမီအောင် နိုင်ငံတော်နှင့်ပုဂ္ဂလိကကဏ္ဍ တို့က ဆောင်ရွက်ပေးရန်လိုအပ်ကြောင်း တင်ပြလိုပါတယ်။ ဥက္ကဋ္ဌကြီးခင်ဗျား။ နိုင်ငံတော်မှ စိုက်ပျိုးစရိတ်ချေးငွေတွေထုတ်ချေးနေသော်လည်း အဆင် မပြေမှုများစွာရှိနေတယ်ဆိုတာ အားလုံးအသိပဲဖြစ်ပါတယ်။ အဆိုရှင်ရဲ့ တင်ပြချက်ထဲမှာ ကျေးလက် အိမ်ရာများနဲ့ လမ်း၊ တံတားများ စနစ်တကျနေရာချထားပြီး မြေငှားဂရန်ထုတ်ပေးရန် တိုက်တွန်းထား ပါတယ်။ ဒီလိုမြေငှားဂရန်ထုတ်ပေးနိုင်ပါက လယ်ယာမြေပုံစံ(၇)အပြင် မြေငှားဂရန်ကိုပါအထောက် အထားပြုပြီး ငွေချေးယူနိုင်မှာဖြစ်ပါတယ်။ ပုဂ္ဂလိကဘဏ်များအနေနဲ့လည်း ငွေထုတ်ချေးရန်စိတ်ဝင် စားလာနိုင်ပါတယ်။ ဥက္ကဋ္ဌကြီးခင်ဗျား။ ကျေးလက်ဒေသဖွံ့ဖြိုးရေးကိုဆောင်ရွက်ရာမှာ ကြုံတွေ့ရမယ့်စီးပွားရေးနဲ့ ဘဏ္ဍာရေးအခက်အခဲများ၊ ရာသီဥတုပြောင်းလဲမှုများ၊ စိုက်ပျိုးရေလိုအပ်မှုများ၊ သဘာဝ ဘေးအန္တရာယ်များစသည့် အခက်အခဲများကို ကိုင်တွယ်ဖြေရှင်းနိုင်ဖို့အတွက် အစီအမံပေါင်းစုံပါဝင် တဲ့ ဘက်စုံမဟာဗျူဟာ Comprehensive Strategy ချမှတ်အကောင်အထည်ဖော်နိုင်မှသာ စဉ်ဆက်မပြတ်ဖွံ့ဖြိုးတိုးတက်မှုရရှိလာနိုင်မှာ ဖြစ်ပါတယ်။ စီမံကိန်းများအကုန်အကျများတဲ့ ဘတ်ဂျက် မလုံလောက်ဘူး။ ဆောင်ရွက်ရန်မသင့်သေးဘူးဆိုပြီး နှောင့်နှေးနေမယ်ဆိုရင် ကျေးလက်နေပြည်သူ တို့ရဲ့ ဘဝဟာ ပြောင်းလဲမှုရှိမှာမဟုတ်ပါဘူး။ ဒါကြောင့် လုပ်နိုင်တဲ့အတိုင်းအတာကို ပွင့်လင်းမြင်သာ စွာနဲ့ စတင်ဆောင်ရွက်သင့်ပါကြောင်းနှင့် ဖြစ်ပေါ်တိုးတက်လာမှုကို သုံးသပ်ကာ အရှိန်အဟုန်ဖြင့် စဉ်ဆက်မပြတ် ဆောင်ရွက်သင့်ပါကြောင်း အကြံပြု တင်ပြရင်း ဦးသောင်းအေးရဲ့အဆိုကို ထောက်ခံပါ ကြောင်း တင်ပြအပ်ပါတယ်။</speech>
<speech type='speaker'>
ကျွန်းစုမဲဆန္ဒနယ်မှ ဒေါ်တင်တင်ရီ ဆွေးနွေးဖို့ဖြစ်ပါတယ်။
</speech>
<speech><mp id='422'>ဒေါ်တင်တင်ရီ(ကျွန်းစုမဲဆန္ဒနယ်)</mp> အားလုံး မင်္ဂလာပါရှင်။ ကျွန်မကတော့ တနင်္သာရီ တိုင်းဒေသကြီး၊ ကျွန်းစုမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါ်တင်တင်ရီဖြစ်ပါတယ်ရှင်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးရှင်။ ကျွန်မအနေဖြင့် ပျော်ဘွယ်မဲဆန္ဒနယ်မှ ဦးသောင်းအေး၏ ကျေးလက်ဒေသဖွံ့ဖြိုးရေး ဆင်းရဲမှုလျှော့ချရေးနှင့် ကျေးလက်နေပြည်သူများ လူနေမှုအဆင့်မြင့်မားရေး၊ ကျေးလက်အိမ်ရာများနှင့် လမ်းတံတားများ စနစ်တကျနေရာချထားပြီး မြေငှားဂရန်များပြုလုပ်ရေးနှင့် ကုန်ထုတ်လုပ်ငန်းများ ဘက်စုံဖွံ့ဖြိုးအောင် စီမံချက်ချမှတ် အကောင် အထည်ဖော်နိုင်ရေး ပြည်ထောင်စုအစိုးရအား တိုက်တွန်းကြောင်းအဆိုကို အကြံပြု ဆွေးနွေးသွားမှာ ဖြစ်ပါတယ်။ ဥက္ကဋ္ဌကြီးရှင်။ ကျွန်မရှေ့မှ ကိုယ်စားလှယ်များအသီးသီးဟာလည်း ရှုထောင့်အမျိုးမျိုးမှ တင်ပြ ဆွေးနွေးသွားပြီးဖြစ်၍ ကျွန်မအနေဖြင့် အကျယ်တဝင့်ဆွေးနွေးခြင်းမပြုလိုတော့ပါ။ အဆိုရှင်၏ အဆိုဟာ ကောင်းမွန်ပေမဲ့ အဘက်ဘက်က ပြင်ဆင်ဆောင်ရွက်နေတာကိုလည်း တွေ့မြင့်ရပြီး ပညာပေးခြင်း၊ စည်းရုံးခြင်း အစရှိတဲ့ လုပ်ဆောင်ရမှာတွေကလည်း များတဲ့အတွက် ယနေ့အချိန်မှာ နိုင်ငံတော်အစိုးရမှ ဆောင်ရွက်လျက်ရှိတာကိုလည်း တွေ့မြင်နိုင်ပါတယ်။ ဥပမာအားဖြင့် ကျေးလက် လမ်းများဖွံ့ဖြိုးတိုးတက်ရေးအတွက် ဆောက်လုပ်ရေးဝန်ကြီးဌာနနဲ့ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနတို့ပူးပေါင်း၍ ကျေးလက်လမ်းများကို ဖွံ့ဖြိုးတိုးတက်ရေးအတွက် မဟာဗျူဟာစီမံကိန်းကို ရေးဆွဲလျက်ရှိကြောင်းကို တွေ့ရှိရပါတယ်။ အဆင့်သုံးဆင့်နှင့် အကောင် အထည်ဖော်ရန် လျာထားတာကိုလည်း တွေ့ရပါတယ်။ ပထမအဆင့်အနေဖြင့် လူဦးရေ ၁၀၀၀ နှင့် အထက်နေထိုင်သော ကျေးလက်လမ်းများကို ဖောက်လုပ်ရန်၊ ဒုတိယအဆင့်အနေနဲ့ လူဦးရေ ၅၀၀ အထက် ကျေးလက်လမ်းများကို ဖောက်လုပ်ရန်၊ တတိယအဆင့်အနေဖြင့် ၅၀ဝ အောက်နေထိုင်သော ကျေးလက်လမ်းများကို ဖောက်လုပ်ရန်ဆောင်ရွက်လျက်ရှိကြောင်းကိုလည်း သိရှိရပါတယ်။ ဒီနေရာမှာ လည်း ကျေးလက်မှမြို့ သို့ ဆက်သွယ်သောလမ်းများကို အဆင့်(၁)အနေဖြင့်လည်းကောင်း၊ ကျေးလက် ချင်းဆက်လမ်းများကို အဆင့်(၂)ဖြင့်လည်းကောင်း၊ ကျေးရွာချင်းဆက်လမ်းနှင့် ကုန်ထုတ်လမ်းများကို အဆင့်(၃)အနေဖြင့်လည်းကောင်း ဖောက်လုပ်ရန်လျာထားချက်များကို ထားရှိကြောင်းကိုလည်း သိရှိရ သည်။ သို့ပါ၍ ကျေးလက်ဒေသဖွံ့ဖြိုးတိုးတက်ရေး၊ ဆင်းရဲနွမ်းပါးမှုလျှော့ချရေးလုပ်ငန်းများကို လက်ရှိအစိုးရအနေဖြင့် တတ်အားသရွေ့ ဆောင်ရွက်လျက်ရှိသောကြောင့် ပျော်ဘွယ်မဲဆန္ဒနယ်မှ ဦးသောင်းအေးတင်သွင်းသောအဆိုအား လွှတ်တော်တွင် မှတ်တမ်းအဖြစ်သာ ထားရှိသင့်ပါကြောင်း ဆွေးနွေးတင်ပြလိုက်ပါသည်။ အားလုံးကို ကျေးဇူးတင်ပါတယ်ရှင်။</speech>
<speech type='speaker'>
ချောင်းဦးမဲဆန္ဒနယ်မှ ဦးမျိုး ဆွေးနွေးဖို့ ဖြစ်ပါတယ်။
</speech>
<speech><mp id='346'>ဦးမျိုး(ချောင်းဦးမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ကြွရောက်လာကြတဲ့ ပြည်ထောင်စုဝန်ကြီးများ၊ လွှတ်တော်ကိုယ်စားလှယ်တော်ကြီးများ ကိုယ်စိတ် နှစ်ဖြာ ကျန်းမာချမ်းသာကြပါစေကြောင်း ဆုမွန်ကောင်းတောင်းရင်း နှုတ်ခွန်းဆက်သအပ်ပါတယ်။ ကျွန်တော်ကတော့ စစ်ကိုင်းတိုင်းဒေသကြီး၊ ချောင်းဦးမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးမျိုး ဖြစ်ပါတယ်။ ယခု ကျွန်တော် ဆွေးနွေးမှာကတော့ ပျော်ဘွယ်မဲဆန္ဒနယ် ပြည်သူ့လွှတ်တော် ကိုယ်စားလှယ် ဦးသောင်းအေး တင်သွင်းတဲ့အဆိုကို ဝေဖန်ဆွေးနွေးသွားမှာဖြစ်ပါတယ်။ ကျေးလက် ဒေသဖွံ့ဖြိုးရေးအကောင်အထည်ဖော်ဆောင်ရေးအတွက် INGO ၊ NGO များ၊ ပြည်တွင်းပြည်ပမှ ပညာရှင်များဖြင့် ရန်ကုန်နှင့် နေပြည်တော်များမှာ (၈) ကြိမ် ဆွေးနွေးတိုင်ပင်ခဲ့ကြပါတယ်။ နိုင်ငံတကာ ရဲ့ အထောက်အပံ့တွေလည်း ရခဲ့ပါတယ်။ ၂၀၁၆-၂၀၁၇ မှ ၂၀၂၀-၂၀၂၁ အထိ ကာလတို ငါးနှစ်စီမံကိန်းများ လျာထားချက်များမှာလည်း ၂၀၁၆-၂၀၁၇ မှာ ၅၆၈.၆၄၁ ဘီလီယံ၊ ၂၀၁၇-၂၀၁၈ မှာ ၅၉၇.၇၃ ဘီလီယံ၊ ၂၀၁၈-၂၀၁၉ မှာ ၄၆၄.၃၂၅ ဘီလီယံ၊ ၂၀၁၉-၂၀၂၀ မှာ ၄၉၁.၇၉၄ ဘီလီယံ၊ ၂၀၂၀-၂၀၂၁ မှာ ၅၂၄.၀၂၀ ဘီလီယံ အသုံးချပြီးတော့ ကျေးလက်ဖွံ့ဖြိုးတိုးတက်ရေးအတွက် လျာထားချက်တွေနဲ့ စီမံနေတာကို တွေ့ရပါတယ်။ အဲဒီတော့ ကျေးလက်လမ်း၊ တံတား၊ အိမ်များကိစ္စ ဆွေးနွေးရရင် ကျေးလက်လမ်းများဟာ ရှေးယခင်ကတည်းကတည်ခဲ့ကြတဲ့ လှည်းခေတ်လမ်းများ ဖြစ်ကြတော့ လမ်းတွေကျဉ်းပါတယ်။ အကွေ့အကောက်တွေများပါတယ်။ အဲဒါကြောင့်မို့လို့ သွားရေး လာရေးဟာ ယနေ့ခေတ် အိမ်များ၊ တိုက်များ၊ ယာဉ်များ၊ ပေါများလာတဲ့အခါမှာ လမ်းတွေဟာ အခက်အခဲတွေ ဖြစ်ပါတယ်။ အခက်အခဲတွေဖြစ်လို့ ကျွန်တော်တို့ ကျေးလက်ဖွံ့ဖြိုးရေးအတွက် လမ်းများခင်းရန်အတွက် သတ်မှတ်ပေမမီတဲ့အခါမှာ ကျဉ်းတဲ့နေရာကို သွားဆွေးနွေးကြတဲ့အခါမှာ ကျွန်တော်တို့လူမျိုးရဲ့ အစွဲအလမ်းကြောင့် တော်တော်ကို ခက်ခက်ခဲခဲညှိနှိုင်းယူရပါတယ်။ တချို့ နေရာမှာ ညှိနှိုင်းလို့တောင်မဖြစ်ခဲ့ပါဘူး။ အဲဒီတော့ ဦးသောင်းအေးပြောတဲ့ လမ်း၊ တံတား၊ အိမ်များ ကိစ္စ အဲဒီမှာ လမ်း၊ တံတားတွေ ပြင်မယ်။ လမ်းတွေဖြောင့်မလား။ အိမ်တွေရွေ့ မလား။ ဘာတွေ လုပ်မလဲ။ ကျွန်တော်တို့ ခေတ်အဆက်ဆက်က လုပ်ခဲ့ပြီးကြပါပြီ။ ဒါပေမဲ့လို့ ကျွန်တော်တို့ရဲ့ မြန်မာ့ရေ၊ မြေ၊ လူတွေရဲ့ စရိုက် အစွဲအလမ်းတွေရှိပါတယ်။ ရှိတဲ့အတွက်ကြောင့်လည်း ပြုပြင်ရတာ ခဲယဉ်း ပါတယ်။ ဒီနေရာမှာ တင်ပြချင်တာကတော့ ရုပ်ပိုင်းဆိုင်ရာ၊ စိတ်ပိုင်းဆိုင်ရာ နှစ်ခုရှိပါတယ်။ ကျွန်တော်တို့ လွတ်လပ်ရေးရပြီးကတည်းက ကျွန်တော်တို့ ပြည်နယ်တွေမှာ ရုပ်ပိုင်းဆိုင်ရာရော၊ စိတ်ပိုင်းဆိုင်ရာပါ ဆင်းရဲခဲ့ကြပါတယ်။ မငြိမ်းချမ်းပါဘူး။ ကျွန်တော်တို့ ပြည်တွင်းမှာကတော့ ရုပ်ပိုင်းဆိုင်ရာ ချမ်းသာသယောင်ယောင်နဲ့ စိတ်ပိုင်းဆိုင်ရာဆင်းရဲခဲ့ကြတဲ့အချိန်က များခဲ့ပါတယ်။ ယနေ့ စိတ်ချမ်းသာမယ့်၊ ကိုယ်ချမ်းသာမယ့်အချိန်ရောက်ခါမှ ပြည်သူလူထုဟာ အိမ်ရွှေ့၊ လယ်ရွှေ့၊ အခုနတုန်းကလို လမ်းဖောက် ကယောက်ကယက်တွေဖြစ်အောင်လုပ်လိုက်နဲ့ အိမ်ပျက်၊ ယာပျက်၊ လမ်းပျက်နဲ့ စိတ်ချမ်းသာရမယ်မှ မကြံသေးဘူး စိတ်ဆင်းရဲမှုတွေဖြစ်လာပါမယ်။ ငြိုငြင်ခံရမှုတွေ ဖြစ်လာပါမယ်။ ပြောင်းလဲချိန်တန်လို့ ပြောင်းလဲတာမှန်ပေမဲ့လို့ ကျွန်တော်တို့က စိတ်ပိုင်းဆိုင်ရာပိုင်း မှာ ပျက်စီးခဲ့တဲ့နှစ်ပေါင်းကြာပါပြီ။ အဲဒီတော့ စိတ်ပိုင်းဆိုင်ရာတွေပြုပြင်ဖို့ အင်မတန်ခက်ပါတယ်။ ခက်တဲ့အတွက်ကြောင့် အချိန်ပေးပြီး အလုပ်လုပ်ရပါမယ်။ ယနေ့အချိန်မှာ ဒါတွေကို သွားလုပ် လိုက်ရင် ကျွန်တော်တို့ ကြည်ညိုခဲ့တဲ့ ပြည်သူလူထုက ကျွန်တော်တို့အပေါ်မှာ ငြိုငြင်မှုဖြစ်ပါမယ်။ ပြည်သူလူထုငြိုငြင်မှုဖြစ်ရင် ဘယ်စနစ်၊ ဘယ်ခေတ်မှ အောင်မြင်မှုရမှာမဟုတ်ပါဘူး။ ဒါကြောင့်မို့လို့ ကျွန်တော်တို့က အချိန်ပေးပြီးတော့ ရုပ်ပိုင်းဆိုင်ရာပြေလည်မှုတွေအတွက် စိတ်ပိုင်းဆိုင်ရာပြုပြင်မှု တွေကို အချိန်ယူပြီးတော့ လုပ်ရပါမယ်။ ဒါကြောင့် ဒီနေ့ ဒီအချိန်မှာဖြင့် အဲဒီလိုနည်းနဲ့ ရပ်ရွာတွေ၊ လမ်းတွေပြင်မယ်ဆိုရင် မသင့်တော်သေးပါဘူး။ ကျွန်တော်တို့အစိုးရက အင်မတန်ချမ်းသာနေတယ် ဆိုရင်တော့ ဒီရွာတွေကို ကျွန်တော်တို့ စည်းရုံးလို့ လွယ်ပါတယ်။ လမ်းတွေဖောက်ပေးမယ်၊ တံတား တွေလုပ်ပေးမယ်၊ ခင်ဗျားတို့အိမ်တွေနေရာ တိုက်တွေဆောက်ပေးနိုင်မယ့်အခြေအနေမျိုးအထိ ချမ်းသာရင် အင်မတန်လွယ်ကူတဲ့ကိစ္စပါ။ အခုဟာက ကျွန်တော်တို့က အခုမှ ရုန်းထနေရတဲ့ အချိန်ဖြစ်ပါတယ်။ ဒီလိုအချိန်မျိုးမှာ နယ်စပ်ဒေသ၊ တိုင်းရင်းသားဒေသတွေမှာ စိတ်ရောကိုယ်ပါ အေးချမ်းနိုင်ဖို့ ကြိုးစားနေရတဲ့အချိန်မှာ နောက်ပိုင်းမှာ အေးချမ်းနေတဲ့ကိစ္စလေးတွေဟာ ကယောက်ကယက်ဖြစ်ပြီးတော့ စိတ်နှလုံးပူပန်ကြမယ့်ကိစ္စတွေ ဖြစ်နေတဲ့အတွက်ကြောင့် ဒီနေ့ ဒီအချိန်အခါမှာဖြင့် မလုပ်သင့်သေးပါကြောင်းနှင့် ဤအဆိုကို လွှတ်တော်တွင် မှတ်တမ်းတင်ရန်သာ အဆိုပြု ပါကြောင်းပြောကြားရင်း နိဂုံးချုပ်ပါတယ်။ </speech>
</new_section>
<new_section>
<title>ဦးသောင်းအေး၊ ပျော်ဘွယ်မဲဆန္ဒနယ်ကတင်သွင်းသော အဆိုနှင့်စပ်လျဉ်း၍ သက်ဆိုင်ရာ ပြည်ထောင်စုအဆင့်အဖွဲ့အစည်းဝင်က ပြန်လည်ရှင်းလင်းဆွေးနွေးခြင်းနှင့် လွှတ်တော်၏ အဆုံးအဖြတ်ရယူခြင်း</title>
<speech type='speaker'>
စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက ပြန်လည်ရှင်းလင်း ဆွေးနွေးရန်ဖြစ်ပါတယ်။
</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာန)</agency> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များခင်ဗျား။ မန္တလေးတိုင်းဒေသကြီး၊ ပျော်ဘွယ်မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးသောင်းအေးရဲ့ အဆိုနဲ့ပတ်သက်ပြီး ပြန်လည်ရှင်းလင်းဆွေးနွေးပါမယ်။ အဆိုမှာ ကျယ်ပြန့်တဲ့အတွက် အနည်းငယ် အကျယ်တဝံ့လေးရှင်းလင်းဆွေးနွေးခွင့်ပြုပါရန် တင်ပြအပ်ပါတယ်။ လွှတ်တော်ကိုယ်စားလှယ်ကြီးမှ တင်သွင်းတဲ့အဆိုမှာ ကျေးလက်ဒေသဖွံ့ဖြိုးရေး၊ ဆင်းရဲမှုလျှော့ချရေး၊ ကျေးလက်နေပြည်သူများရဲ့ လူနေမှုအဆင့်မြင့်မားရေးအတွက် ဆောင်ရွက်ရန်လုပ်ငန်းများနှင့်စပ်လျဉ်းပြီး အပိုင်း(၂)ပိုင်းပါဝင်တာ ကိုတွေ့ရှိရပါတယ်။ ကျေးလက်အိမ်ရာများနှင့် လမ်းတံတားများ စနစ်တကျနေရာချထားပြီး မြေငှား ဂရန်များပြုလုပ်ပေးဖို့၊ ကျေးလက်နေပြည်သူများနှင့်နီးစပ်တဲ့ စီးပွားရေးလုပ်ငန်းဖြစ်တဲ့ စိုက်ပျိုးရေး၊ မွေးမြူရေးလုပ်ငန်းအပါအဝင် အသေးစား၊ အလတ်စား ကုန်ထုတ်လုပ်ငန်းတွေကို ဝင်ငွေပိုမိုတိုးတက် လာစေရေးအတွက် စီမံချက်များ ချမှတ်အကောင်အထည်ဖော်ပေးဖို့ (၂)ပိုင်းပါဝင်ပါတယ်။ ပထမအပိုင်းအနေနဲ့ ပြန်လည်ဆွေးနွေးရရင် လက်ရှိ မြန်မာတစ်နိုင်ငံလုံးမှာ ကျေးရွာပေါင်း ၆၃၀၀၀ ကျော်ရှိပါတယ်။ လက်ရှိကျေးရွာတွေဟာ အိမ်ရာတွေကို ဥပစာ၊ အိမ်ရှေ့၊ အိမ်နောက် သင့်သလိုဆောက်လုပ်ထားတဲ့အတွက် ကျန်းမာရေး၊ သန့်ရှင်းသော သောက်သုံးရေရရှိရေး၊ လမ်းပန်း ဆက်သွယ်ရေးကအစ စနစ်ကျမှုရှိခြင်းမှာ အားနည်းမှုတွေ့ရပါတယ်။ ကျေးရွာ၊ လူနေအိမ်ခြေ၊ လမ်း တံတားတွေကို စနစ်တကျ ပုံစံချတည်ဆောက်ပေးပြီး အိမ်ဂရန်များထုတ်ပေးခြင်းနဲ့ ကျေးရွာတွေရဲ့ အခြေခံအဆောက်အအုံပိုင်း ဖွံ့ဖြိုးတိုးတက်ခိုင်မာရေးကို ဆောင်ရွက်ရမည့်လုပ်ငန်းမှာ အဟန့်အတား များရှိမယ်ဆိုတာကို အတွေ့အကြုံများအရ တွေ့ရှိရပါတယ်။ ကျေးရွာတွေမှာ လူနေအိမ်ခြေတွေ၊ လမ်းတွေ၊ ဆေးခန်း၊ စာသင်ကျောင်း စသည်တို့ကို စနစ်တကျပုံစံထုတ်ပြီး နေရာပြန်လည်ချထား ရေးကိုဆောင်ရွက်ရာမှာ ဦးစွာတွေ့ကြုံရမယ့်အဟန့်အတားကတော့ မြေယာတိုင်းတာမှု အခက်အခဲ များဖြစ်ပြီးတော့ ယင်းကိုဦးစွာဖြေရှင်းဖို့အတွက် အချိန်များစွာယူရဦးမှာဖြစ်ပါတယ်။ ကောင်းမွန်တဲ့ ရည်ရွယ်ချက်နဲ့ ဆောင်ရွက်ခြင်းအပေါ်မှာ ကျေးရွာလူထုတွေရဲ့ နားလည်မှုလွဲတဲ့ဖြစ်စဉ်များ ပေါ်ပေါက်လာနိုင်တယ်ဆိုတဲ့အချက်ကိုလည်း ထည့်သွင်းစဉ်းစားရမှာဖြစ်ပါတယ်။ အဆိုပါလုပ်ငန်း ဟာ ကြိုတင်သတ်မှတ်ထားတဲ့ ဖွံ့ဖြိုးရေးပုံစံအတိုင်းဝင်အောင် ဆောင်ရွက်ရတဲ့အတွက် ရန်ပုံငွေ လိုအပ်ချက်များပြားပြီး တစ်နိုင်ငံလုံးအတိုင်းအတာအားဖြင့် လတ်တလောစတင်ဆောင်ရွက်ဖို့ အခက်အခဲရှိတဲ့လုပ်ငန်းဖြစ်ကြောင်း သုံးသပ်တင်ပြအပ်ပါတယ်။ ကျေးလက်နေပြည်သူများ ပိုင်ဆိုင်နေကြတဲ့အိမ်ဝိုင်းတွေကို မြေငှားဂရန်ထုတ်ပေးခြင်းကို မြို့နယ်တစ်မြို့နယ်မှာ မြေယာအရှုပ်အရှင်းကင်းတဲ့ ကျေးရွာတစ်ရွာစီရွေးပြီး ၂၀၁၅ ခုနှစ်မှာစတင်၍ စီမံချက်နဲ့ဆောင်ရွက်ခဲ့ပါတယ်။ လက်ရှိအခြေအနေအပေါ်မှာ မြေငှားဂရန်ရရှိရေးဆောင်ရွက်ပေး ရာမှာ မြေတိုင်းတာတဲ့အခါမှာ ကြုံတွေ့ရတဲ့ အငြင်းပွားဖွယ်ရာများရှိနေတဲ့အတွက် တည်ဆဲဥပဒေ လုပ်ထုံးလုပ်နည်းများအရ ဆောင်ရွက်နိုင်ရန် အခက်အခဲများရှိသလို ဒေသခံကျေးရွာလူထုရဲ့ ဝိုင်းဝန်းညှိနှိုင်းအဖြေရှာပေးရမယ့် အခြေအနေမျိုးလည်း တွေ့ရှိရပါတယ်။ ကျေးလက်ဒေသတွေ အနေနဲ့ ကောင်းမွန်တဲ့အခြေခံအဆောက်အအုံတွေကို အချိန်ကြာကြာမစောင့်ရဘဲ ရရှိခံစားနိုင်ဖို့၊ ရေရှည်အကျိုးရှိစေဖို့အတွက်ရှေးရှုပြီး ကျေးရွာတွေရဲ့ လက်ရှိအခြေအနေအပေါ်မှာမူတည်ပြီး ကျေးလက်လမ်း၊ တံတားများ အဆင့်မြှင့်တင်တည်ဆောက်ခြင်း၊ သန့်ရှင်းသောသောက်သုံးရေ ရရှိရေး လုပ်ငန်းများဆောင်ရွက်ခြင်း၊ ကျေးလက်မီးလင်းရေးလုပ်ငန်းများ ဆောင်ရွက်ခြင်းတို့ကို အကောင် အထည်ဖော်ဆောင်ရွက်ပေးလျက်ရှိကြောင်းတင်ပြအပ်ပါတယ်။ ကျေးလက်လမ်းတံတားများ အဆင့် မြှင့်တင်ရေးနှင့်ပတ်သက်ပြီး လက်ရှိအနေအထားကိုကြည့်မယ်ဆိုရင် ကျေးလက်လမ်းတွေရဲ့ ၂၇ ရာခိုင်နှုန်းဟာ အမာခံလမ်းနှင့် ရာသီမရွေးသွားလာနိုင်တဲ့လမ်းများ ဖြစ်ကြပါတယ်။ ကျန်တဲ့ ၇၃ ရာခိုင်နှုန်းဟာ နွေရာသီမှာသာသွားလာနိုင်တဲ့ လမ်းများဖြစ်ပါတယ်။ လွန်ခဲ့တဲ့ သုံးနှစ်တာကာလ အတွင်း ကျေးလက်လမ်း၊ တံတားတွေကို အဆင့်မြှင့်တင်ရာမှာ မူလအူကြောင်းအတိုင်းသာ ဆောင်ရွက် ခဲ့ပါတယ်။ သို့သော်လည်း ယခုအခါမှာ အာရှဖွံ့ဖြိုးရေးဘဏ်နဲ့ပူးပေါင်းပြီး ကျေးလက်လမ်း၊ တံတားဖွံ့ဖြိုးတိုးတက်ရေး မဟာဗျူဟာနှင့် ရင်းနှီးမြှုပ်နှံမှုအစီအစဉ်ကို ၂၀၁၇ ခုနှစ်မှ ရေရှည် အစီအမံဖြင့် ၂၀၃၁ ခုနှစ်အထိ ၁၅ နှစ် ရေရှည်စီမံကိန်းဆောင်ရွက်သွားဖို့ စီမံထားပြီးဖြစ်ပါတယ်။ လမ်းအူကြောင်းအသစ်တွေရှာဖွေပြီး အတိုဆုံးဖြစ်ဖို့၊ အရည်အသွေးစံချိန်စံညွှန်းတွေမီဖို့၊ သဘာဝ ဘေးအခြေအနေတွေကို ထည့်သွင်းတွက်ချက်ဖောက်လုပ်ဖို့ စီစဉ်ဆောင်ရွက်ပြီးဖြစ်ကြောင်း တင်ပြ အပ်ပါတယ်။ ကျေးလက်ဒေသ သန့်ရှင်းသောသောက်သုံးရေ ရရှိဖို့အတွက်လည်း ယူနီဆက်နဲ့ ပေါင်းပြီး မဟာဗျူဟာနှင့်ရင်းနှီးမြှုပ်နှံမှုအစီအစဉ်ကို ရေးဆွဲထားရှိပြီးဖြစ်ပါတယ်။ လာမယ့် ၂၀၃၀ မှာ ကျေးရွာအားလုံး သန့်ရှင်းသောသောက်သုံးရေ ရရှိရေးအတွက် လျာထားဆောင်ရွက်လျက်ရှိပါ ကြောင်းတင်ပြအပ်ပါတယ်။ ရေအရည်အသွေးနှင့်စပ်လျဉ်းလို့လည်းပဲ ယူနီဆက်က ပံ့ပိုးကူညီပေးတဲ့ ခေတ်မီပစ္စည်းကိရိယာများနှင့် ရေမှာပါဝင်တဲ့ ဓာတုပစ္စည်းများအခြေအနေကိုလည်းပဲ စမ်းသပ် တိုင်းတာဆောင်ရွက်ပေးလျက်ရှိကြောင်း တင်ပြအပ်ပါတယ်။ ၂၀၃၀ ခုနှစ်မှာ ကျေးရွာများအားလုံး လျှပ်စစ်မီးရရှိဖို့အတွက် ကမ္ဘာ့ဘဏ်နှင့် Development Partner ဖွံ့ဖြိုးရေးမိတ်ဖက် အဖွဲ့အစည်း များ၏ နည်းပညာနှင့်ရန်ပုံငွေထောက်ပံ့မှုဖြင့် အမျိုးသားလျှပ်စစ်ဓာတ်အားရရှိရေးစီမံချက်ကို ရေးဆွဲ ပြီး လျှပ်စစ်နှင့်စွမ်းအင်ဝန်ကြီးဌာနနှင့်ပူးပေါင်းကာ တစ်နိုင်ငံလုံးအတိုင်းအတာဖြင့် ဆောင်ရွက်လျက် ရှိကြောင်းတင်ပြအပ်ပါတယ်။ အဆိုမှာပါဝင်တဲ့ ဒုတိယပိုင်းဖြစ်တဲ့ ကျေးလက်နေပြည်သူတွေနဲ့နီးစပ်တဲ့ စီးပွားရေးလုပ်ငန်း များနဲ့ စပ်လျဉ်းပြီး စိုက်ပျိုးရေး၊ မွေးမြူရေးလုပ်ငန်းအပါအဝင် အသေးစား၊ အလတ်စားကုန်ထုတ် လုပ်ငန်းတွေကို ဝင်ငွေပိုမိုတိုးတက်လာစေရေးအတွက် ကျေးလက်ဒေသတွေမှာ အသက်မွေးဝမ်း ကျောင်းအထောက်အကူပြု စီမံကိန်းများ ချမှတ်ဆောင်ရွက်နေမှုကို ရှင်းလင်းတင်ပြလိုပါတယ်။ ကျေးလက်အသက်မွေးဝမ်းကျောင်း ဖွံ့ဖြိုးတိုးတက်ဖို့အတွက် ကျေးလက်လူထုကိုယ်တိုင် ပါဝင် အကောင်အထည်ဖော်ဆောင်ရွက်တဲ့ မြစိမ်းရောင်စီမံကိန်း၊ လူထုဗဟိုပြုစီမံကိန်း၊ ကျေးရွာဖွံ့ဖြိုးရေး စီမံချက် ရေးဆွဲဆောင်ရွက်တဲ့စီမံကိန်းနှင့် ဘက်စုံဖွံ့ဖြိုးတိုးတက်ရေး ကျေးရွာစီမံကိန်းများကို ဆောင်ရွက်အကောင်အထည်ဖော်ပေးလျက်ရှိပါတယ်။ ကျေးလက်နေပြည်သူများရဲ့ အသက်မွေးဝမ်း ကျောင်းအထောက်အကူပြု သင်တန်းများကိုလည်း ဖွင့်လှစ်ဆောင်ရွက်ပေးလျက်ရှိကြောင်း ဆွေးနွေး လိုပါတယ်။ ကျေးလက်ဒေသတွေမှာ စစ်တမ်းကောက်ယူရရှိခဲ့တဲ့ တွေ့ရှိချက်များအရ ကျေးလက် အိမ်ထောင်စု ၇၅ ရာခိုင်နှုန်းဟာ မိသားစုဝင်ငွေတိုးတက်ဖို့အတွက် လုပ်ငန်းဆောင်ရွက်နိုင်ဖို့ အတိုးမဲ့ချေးငွေ သို့မဟုတ် အတိုးနည်းချေးငွေများ လိုအပ်လျက်ရှိကြောင်း တွေ့ရပါတယ်။ ဒါကြောင့် လည်း မြစိမ်းရောင်ကျေးရွာစီမံကိန်းကို နိုင်ငံတော်ရဲ့ ရန်ပုံငွေနဲ့ ၂၀၁၄-၂၀၁၅ မှာ စတင်အကောင် အထည်ဖော်ဆောင်ရွက်ခဲ့ခြင်းဖြစ်ပါတယ်။ ကျေးရွာတစ်ရွာမှာ အရင်းမပျောက်လည်ပတ်ရန်ပုံငွေ ကျပ်သန်း ၃၀ မတည်ပေးပြီး ကျေးရွာကိုယ်စားလှယ်များနဲ့ဖွဲ့စည်းထားတဲ့ ရန်ပုံငွေကြီးကြပ်မှုအဖွဲ့၊ ဘဏ္ဍာရေးစီမံခန့်ခွဲမှုအဖွဲ့တို့ဖွဲ့စည်းပြီး ရွာအလိုက် လိုအပ်တဲ့ စိုက်ပျိုးရေး၊ မွေးမြူရေး၊ ရေလုပ်ငန်း၊ မီးလင်းရေး၊ ကျေးရွာကုန်ထုတ်လုပ်ငန်းများနှင့် အသက်မွေးဝမ်းကျောင်းလုပ်ငန်းတွေကို သက်ဆိုင်ရာ ကျေးရွာကော်မတီများရဲ့ စီမံခန့်ခွဲကြီးကြပ်မှုနဲ့ သက်သာသောအတိုးနှုန်းများ ထုတ်ချေးပြီး အကောင်အထည်ဖော်ဆောင်ရွက်လျက်ရှိကြောင်း တင်ပြအပ်ပါတယ်။ အလားတူပဲ မြစိမ်းရောင်(အသားကဏ္ဍ)မှာလည်းပဲ မွေးမြူရေးလုပ်ငန်းအတွက် ကျေးရွာအုပ်စု ၅၂၄ အုပ်စု၊ မြစိမ်းရောင်(ငါးကဏ္ဍ)မှာ ကျေးရွာ ၃၅၅ ရွာမှာ အရင်းမပျောက်မတည်ငွေများနဲ့ သား/ငါးထုတ်လုပ်မှုတိုးတက်ရေးလုပ်ငန်းတွေကိုလည်း ဆောင်ရွက်စေလျက်ရှိပါတယ်။ ကျေးလက် ဒေသတွေမှာ သား/ငါးထုတ်လုပ်မှုတိုးတက်စေဖို့အတွက် နိုင်ငံတကာအဖွဲ့အစည်းများနှင့် ပူးပေါင်း ဆောင်ရွက်မှုများရှိပါကြောင်း တင်ပြအပ်ပါတယ်။ ကျေးလက်အခြေခံအဆောက်အအုံ ဖွံ့ဖြိုးတိုးတက် ရေးအတွက် ကမ္ဘာ့ဘဏ်အထောက်အပံ့နဲ့ လူထုဗဟိုပြုစီမံကိန်းကို မြို့နယ် ၁၅ မြို့နယ်မှာ စတင် ခဲ့ပါတယ်။ လုပ်ငန်းတွေကို ကျေးရွာလူထု အများသဘောတူရွေးချယ်စေပြီးတော့ လမ်း၊ တံတား၊ မီးလင်းရေး၊ ဆေးပေးခန်း၊ ရေပေးဝေရေး၊ စာသင်ကျောင်းများစသည်တို့ ပြုပြင်ခြင်းနှင့် ဆောက်လုပ် ခြင်းလုပ်ငန်းများ ပါဝင်ပါတယ်။ တိုးတက်အောင်မြင်မှုများ ရရှိလာတဲ့အလျောက် ကမ္ဘာ့ဘဏ်မှ ချေးငွေ အမေရိကန်ဒေါ်လာ သန်း ၄၀၀၊ အီတလီအစိုးရမှ အတိုးမဲ့နှစ်ရှည်ချေးငွေ ယူရိုသန်း ၂၀ ထပ်မံရရှိတဲ့အတွက် မြို့နယ်ပေါင်း ၆၃ မြို့နယ်အထိ တိုးချဲ့ဆောင်ရွက်သွားဖို့ စီစဉ်ထားပြီး ဖြစ်ပါတယ်။ အပြည်ပြည်ဆိုင်ရာ အစိုးရမဟုတ်သော အဖွဲ့အစည်းတစ်ခုဖြစ်တဲ့ LFT Fund နှင့်ပူးပေါင်းပြီး ကျေးရွာဖွံ့ဖြိုးရေးစီမံချက် ရေးဆွဲရေးစီမံကိန်းကိုလည်း ပြီးခဲ့တဲ့ ၂၀၁၅-၂၀၁၆ ကနေစတင်ပြီး ကျေးရွာ ၁၇၀ မှာ အကောင်အထည်ဖော် ဆောင်ရွက်ခဲ့ပါတယ်။ တစ်ရွာမှာ ဌာနမှ ရန်ပုံငွေ ကျပ်သိန်း ၅၀ ပေးပြီးတော့ လူထုကိုယ်တိုင်ရေးဆွဲတဲ့ ကျေးရွာဖွံ့ဖြိုးရေးစီမံချက်ကို ၎င်းတို့ ကိုယ်တိုင်အကောင်အထည်ဖော်ရခြင်းဖြစ်ပါတယ်။ တရုတ်ပြည်သူ့သမ္မတနိုင်ငံရဲ့ ရန်ပုံငွေ ယွမ် ၃၃ သန်းကျော်နဲ့ ကျေးရွာဘက်စုံဖွံ့ဖြိုးတိုးတက်ရေးစီမံကိန်းကိုလည်း ပျဉ်းမနားမြို့နယ်မှ ကျေးရွာတစ်ရွာ၊ တပ်ကုန်းမြို့နယ်မှ ကျေးရွာတစ်ရွာတို့ကို ကနဦးစမ်းသပ်ဆောင်ရွက်ဖို့ စီစဉ်ထားရှိပါတယ်။ အဲဒီ စီမံကိန်းဟာ လွှတ်တော်ကိုယ်စားလှယ်ကြီး တင်သွင်းတဲ့အဆိုမှာ ပါတဲ့အတိုင်း အခြေခံ အဆောက်အအုံဖွံ့ဖြိုးရေးနှင့် စီးပွားဖွံ့ဖြိုးတိုးတက်မှုကို ချိတ်ဆက်ထည့်သွင်းဆောင်ရွက်ထားခြင်း ဖြစ်တဲ့အတွက် ကုန်ကျစရိတ်ကလည်းကြီးမားမှာကို တွေ့ရှိရပါတယ်။ သို့သော်လည်း ကနဦးစမ်းသပ် ဆောင်ရွက်တဲ့စီမံကိန်းဖြစ်တဲ့အတွက် တွေ့ကြုံ တဲ့အခက်အခဲတွေ၊ လိုအပ်ချက်တွေကို သင်ခန်းစာ ယူပြီး အနာဂတ်အတွက် စီမံကိန်းလုပ်ငန်းတွေမှာ ပြန်လည်အသုံးချသွားနိုင်ဖို့ရည်ရွယ်ဆောင်ရွက် ခြင်းဖြစ်ကြောင်း တင်ပြအပ်ပါတယ်။ ကျေးလက်နေပြည်သူတွေရဲ့ အသက်မွေးဝမ်းကျောင်းလုပ်ငန်းများ တိုးချဲ့ဆောင်ရွက်နိုင်ဖို့ အတွက်လည်း စိုက်ပျိုး၊ မွေးမြူရေးသင်တန်းတွေ၊ ပန်းရံ/လက်သမားသင်တန်းတွေ၊ လျှပ်စစ်ဆိုင်ရာ သင်တန်း၊ အခြေခံစက်ပြင်သင်တန်း၊ ဖျော်ရည်မျိုးစုံပြုလုပ်ခြင်းသင်တန်း၊ တန်ဖိုးမြင့်စားသောက်ကုန် သင်တန်း စတဲ့အသက်မွေးဝမ်းကျောင်းသင်တန်းအသီးသီးအတွက် အခမဲ့ပို့ချပေးလျက်ရှိပါတယ်။ ကျေးရွာများမှ စိတ်ပါဝင်စားသူများလည်း ဆက်သွယ်တက်ရောက်လျက်ရှိပါတယ်။ အလားတူ တန်ဖိုးမြင့်စားသောက်ကုန်သင်တန်းကနေပြီး ကောင်းမွန်သန့်ရှင်းတဲ့နည်းစနစ်(Good Hygiene Practice-GHP)ą? Smigwporoscqq$28:0$(Good Manufacturing PracticeGMP)နည်းစနစ်တွေအတိုင်း သင်တန်းပို့ချသွားမည်ဖြစ်တဲ့အတွက် ကုန်ထုတ်လုပ်လုပ်ငန်းအသစ်တွေ ထွက်ပေါ်လာနိုင်မှာဖြစ်ပါတယ်။ အဲဒီလိုသင်တန်းများကနေထွက်ပေါ်လာတဲ့ ကုန်ထုတ်လုပ်ငန်း အသစ်တွေ တိုးတက်ထူထောင်သွားနိုင်မယ့် အခြေအနေဖြစ်ကြောင်း တင်ပြအပ်ပါတယ်။ ကျေးရွာတွေရဲ့ ထုတ်ကုန်တွေ ဈေးကွက်ရဖို့အတွက်လည်းပဲ သမဝါယမစနစ်နဲ့ ကုန်စည်ပြပွဲများ၊ အသေးစားစက်မှုလက်မှု ထုတ်ကုန်ပြပွဲများမှတစ်ဆင့် ချိတ်ဆက်ဆောင်ရွက်သွားနိုင်ရေးတို့ကိုလည်း စီမံဆောင်ရွက်လျက်ရှိပါတယ်။ ဒါ့ကြောင့် လွှတ်တော်ကိုယ်စားလှယ်ကြီးမှ တင်သွင်းတဲ့အဆိုနှင့် ယင်းအဆိုဆွေးနွေးချက် အပေါ် နိဂုံးချုပ်ပြန်လည်သုံးသပ် ရှင်းလင်းတင်ပြရလျှင် ကျေးလက်အိမ်ရာများနှင့် လမ်းတံတားများ စနစ်တကျနေရာချပြီး မြေငှားဂရန်များ ပြုလုပ်ပေးရန်နှင့်စပ်လျဉ်းပြီး ကျေးလက်အိမ်ရာ စနစ်တကျ နေရာချတဲ့လုပ်ငန်းမှာ လတ်တလောဆောင်ရွက်ဖို့အတွက် အခက်အခဲရှိနေသည့်အခြေအနေဖြစ်ခြင်း ကြောင့်လည်းကောင်း၊ ကျေးရွာမြေဂရန်ပေးတဲ့လုပ်ငန်းတွေမှာ အဆင့်လိုက်ဆောင်ရွက်ရမယ့် လုပ်ငန်းဖြစ်တဲ့အတွက်ကြောင့်လည်းကောင်း၊ လက်ရှိ လမ်းများအဆင့်မြှင့်တင်ခြင်းနှင့် စနစ်တကျ ဆောင်ရွက်နိုင်ရေးအတွက် ရေရှည်စီမံကိန်းများနှင့်ဆောင်ရွက်သွားရမှာဖြစ်တဲ့အတွက်လည်းကောင်း၊ အဆင့်မြင့်လယ်ယာစိုက်ပျိုးရေး၊ မွေးမြူရေးလုပ်ငန်းအပါအဝင် အသေးစား၊ အလတ်စား ကုန်ထုတ် လုပ်ငန်းများနှင့် ဘက်စုံဖွံ့ဖြိုးအောင် စီမံချက်ချမှတ်အကောင်အထည်ဖော်ဖို့ စပ်လျဉ်းပြီးတော့ ဒေသခံများ ကိုယ်တိုင်ကိုယ်ကျပါဝင်နိုင်ရေးအတွက် စီမံကိန်းများ ချမှတ်ဆောင်ရွက်လျက်ရှိခြင်း ကြောင့်လည်းကောင်း၊ ကျေးရွာကုန်ထုတ်လုပ်ငန်းအတွက် လိုအပ်တဲ့နည်းပညာသင်တန်းများ ဖွင့်လှစ် ပို့ချပြီး လိုအပ်တဲ့အရင်းအနှီးရရှိရေးအတွက် သတ်မှတ်ချက်များနှင့်အညီ ဖော်ဆောင်ပေးလျက် ရှိသည်ကတစ်ကြောင်း ယင်းအကြောင်းအချက်များကြောင့် လွှတ်တော်ကိုယ်စားလှယ်ကြီး၏အဆိုအား မှတ်တမ်းတင်ထားရှိနိုင်ပါရန် လွှတ်တော်သို့တင်ပြအပ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'> အဆိုရှင်ရဲ့ သဘောထားပြောပါ။</speech>
<speech><mp id='293'>ဦးသောင်းအေး(ပျော်ဘွယ်မဲဆန္ဒနယ်)</mp> လွှတ်တော်ဥက္ကဋ္ဌကြီးနှင့် ကိုယ်စားလှယ် ကြီးများ၊ ဧည့်သည်တော်များအားလုံး နှလုံးစိတ်ဝမ်းအေးချမ်းပါစေလို့ ဦးစွာဆုတောင်းမေတ္တာပို့သအပ် ပါတယ်။ ဒီနေ့ ကျွန်တော်ရဲ့ အဆိုကို ရှုထောင့်အမျိုးမျိုး၊ အမြင်အမျိုးမျိုး၊ ရည်ရွယ်ချက်အမျိုးမျိုးနှင့် တင်ပြဆွေးနွေးခဲ့ကြတဲ့ ကိုယ်စားလှယ်ကြီးအားလုံးကို အထူးပဲကျေးဇူးတင်ပါတယ်။ ဒါပေမဲ့ ကျွန်တော် ရဲ့ ဒီအဆိုနှင့်ပတ်သက်ပြီးတော့ ကျွန်တော်ရဲ့ အဆိုဟာ နိုင်ငံတော်ဖွံ့ဖြိုးတိုးတက်ရေးအတွက်ကို ကျွန်တော့်အမြင်၊ ကျွန်တော့်အတွေးနဲ့ ကျွန်တော်ဖြတ်သန်းလာရတဲ့ဘဝအတွေ့အကြုံနဲ့ ရင်းနှီးပြီးတော့ တင်ပြခဲ့တဲ့အဆိုပဲဖြစ်ပါတယ်။ အဲဒီတော့ ဒီဟာပဲ အစိုးရကို၊ ဘယ်အဖွဲ့အစည်းကိုမှ ဖိအားပေးတဲ့ အဆို လည်းမဟုတ်ပါဘူး။ တိုင်းပြည်တစ်ပြည်တိုးတက်ချင်တယ်ဆိုရင် ဒီတိုင်းပြည်မှာ လူဦးရေ ဘယ်လောက်ရှိလဲ။ ဒီလူဦးရေထဲကနေပြီးတော့ တိုးတက်မှုနိမ့်ကျနေတဲ့၊ အားလုံးပြောနေတဲ့ ဆင်းရဲ မွဲတေနေတဲ့လူထုလူတန်းစားက ဘယ်လောက်ရှိသလဲ။ အဲဒီလူတွေဘဝကို ဘယ်လိုမြှင့်တင်ပေးမလဲ လို့ အဲဒါဟာ ရှင်းရှင်းလင်းလင်း၊ ရိုးရိုးသားသားတွေးကြည့်ရင် မြင်သိရမယ့်ကိစ္စဖြစ်ပါတယ်။ ဒါကြောင့်မို့လို့ ကျွန်တော်တို့တိုင်းပြည်မှာ ဆင်းရဲနေကြတဲ့ကျေးလက်နေပြည်သူများရဲ့ ဘဝကို မြှင့်တင် နိုင်မှုအတွက် ကျွန်တော့်မှာ ရည်ရွယ်ချက်သုံးချက် ပါပါတယ်။ တစ်ခုက ကျေးလက်ဒေသဖွံ့ဖြိုးရေး၊ တစ်ခုက ဆင်းရဲမှုလျော့ချရေးနဲ့ တစ်ခုက ကျေးလက်နေပြည်သူများရဲ့ လူမှုဘဝမြှင့်မားရေးပဲ ဖြစ်ပါ တယ်။ ဒါကြောင့်မို့လို့ ကျွန်တော်တို့အနေနဲ့ ဒီလိုလုပ်တဲ့နေရာမှာလည်းပဲ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနတစ်ခုတည်းနဲ့ လုပ်ရမှာမဟုတ်ဘဲနဲ့ သက်ဆိုင်တဲ့ဝန်ကြီးဌာနတွေပေါင်းစပ် ပြီးတော့ လုပ်ဖို့၊ ဆောင်ရွက်ဖို့သင့်တဲ့အတွက် ကျွန်တော်က ဒါ ဘက်စုံဖွံ့ဖြိုးအောင် စီမံချက်ချမှတ် ပြီးတော့ အကောင်အထည်ဖော်ဆောင်ရွက်ပေးနိုင်ဖို့ အစိုးရကို တိုက်တွန်းတာပဲဖြစ်ပါတယ်။ လုပ်ရ မယ့်လုပ်ငန်းပိုင်းကတော့ အစိုးရရဲ့ လုပ်ငန်းပိုင်းပဲဖြစ်ပါတယ်။ အဲဒီတော့ ဒီလိုလုပ်တဲ့နေရာမှာ အခု အဆိုရှင်ကြီးများအားလုံးဆွေးနွေးသွားတဲ့အထဲမှာ ထောက်ခံတဲ့လူတွေလည်းရှိသလို အကြံပြု တဲ့လူ တွေလည်းရှိပါတယ်။ ဒီထဲမှာ ကန့်ကွက်တဲ့လူတွေလည်း ရှိပါတယ်။ မှတ်တမ်းတင်ဖို့ ပြောတဲ့လူလည်း ရှိပါတယ်။ ဘယ်လိုပဲဖြစ်နေနေ ကျွန်တော်တို့တွေဟာ ပြည်သူ့ကိုယ်စားလှယ်တွေဖြစ်ပါတယ်။ ဒီ တိုင်းပြည်မွဲနေတယ်၊ မွဲနေတယ်။ ဘယ်သူကြောင့်၊ ဘယ်ဝါကြောင့်လို့ အပြစ်ပြောနေမယ့်အစား ဖြစ်နေတာတွေကို ကျွန်တော်တို့ကုစားဆောင်ရွက်ဖို့က ကျွန်တော်တို့ ကိုယ်စားလှယ်ကြီးများရဲ့ တာဝန် ပဲဖြစ်ပါတယ်။ ဒီနေရာမှာ ဆွေးနွေးသွားတဲ့အထဲမှာ ကျေးလက်ဒေသဖွံ့ဖြိုးရေးလုပ်ငန်း၊ အခုနက ဝန်ကြီးလည်း အမိန့်ရှိပါတယ်။ ဒီလုပ်ငန်းဟာ အခုချက်ချင်းကောက်လုပ်လို့ရမယ့်လုပ်ငန်း မဟုတ်ပါ ဘူး။ ဘယ်လုပ်ငန်းပဲဖြစ်ဖြစ် နိုင်ငံတော်ထူထောင်တယ်ဆိုတာတော့ နေ့ချင်းညချင်း ဘယ်လိုမှမရဘူး ဆိုတာ ကိုယ်စားလှယ်ကြီး တော်တော်များများအားလုံးသိပါတယ်။ အဲဒီတော့ ဒါကို ကျွန်တော်တို့က ဖြည်းဖြည်းကျွန်တော်တို့ လုပ်သွားရမှာပါ။ ယခင်အစိုးရလက်ထက်အဆက်ဆက်ကလည်းပဲ ဒီလိုပဲ ကိုယ့်တိုင်းပြည်၊ ကိုယ်တာဝန်ယူနေပြီ၊ ကိုယ်တာဝန်ယူနေတဲ့အချိန်မှာတော့ ကောင်းအောင် ဝိုင်းလုပ်ကြတာပဲ။ ဒီထဲမှာ လုပ်နည်းလုပ်ဟန်မှားလို့ပဲဖြစ်ဖြစ်၊ အခြေအနေအကြောင်းကြောင့်ပဲဖြစ် ဖြစ် မှားယွင်းတာတွေ၊ ချွတ်ချော်တာတွေ၊ လွဲမှားတာတွေ ရှိကြမြဲဖြစ်ပါတယ်။ ကျွန်တော်တို့လည်းပဲ ဘိုးဘွားဘီဘင်အဆက်ဆက်နဲ့ ကျွန်တော်တို့မိသားစုတစ်စုကို ထူထောင်ခဲ့တာပါ။ ဒီနေ့ ကျွန်တော့်အိမ်၊ ကျွန်တော့်မိသားစု ဘယ်လောက်ချမ်းသာနေပြီလဲ။ အဲဒါကို ရှေ့ကဘိုးတွေ၊ ဘွားတွေ၊ ဘီတွေ၊ ဘင်တွေ ကို ပြောနေဖို့လိုမလား။ ကိုယ့်လက်ထက်မှာကို ကိုယ်ဒီအိမ်ပေါက်နေရင် ဖာရမယ်။ ကျိုးနေရင် ပြင် ရမယ်။ ပျက်နေရင် ပြန်ပြီးတော့ ကောင်းအောင်လုပ်ရမယ်။ ဒါကိုယ့်တာဝန်ဖြစ်ပါတယ်။ ဒီအတိုင်း ကျွန်တော်တို့က ဒီရှုထောင့်ကနေ မြင်စေချင်ပါတယ်။ နောက်တစ်ခုက ငြိမ်းချမ်းရေးကို အရင်လုပ် မယ်။ ငြိမ်းချမ်းရေးကို ဦးစားပေးလုပ်မယ်။ ဒါလည်း လက်တော့လက်ခံပါတယ်။ သို့သော်လည်း ဗမာ စကားပုံမှာ အူမတောင့်မှ သီလစောင့်မယ်ဆိုတာ ရှိပါတယ်။ အဲဒီတော့ ငြိမ်းချမ်းရေးရဲ့ အချို့ အချို့သော အကြောင်းအရာတွေ၊ ဆူပူနေတာတွေ၊ အကြမ်းဖက်နေတာတွေ၊ လက်နက်ကိုင်စွဲနေတာ တွေ၊ အချို့ဟာတွေက ဒီဆင်းရဲမှုနဲ့ပတ်သက်နေတာတွေရှိပါတယ်။ ဒါကြောင့်မို့လို့ ကျွန်တော် အခြေခံ ကျတဲ့အတွေးနဲ့ ဒီအဆိုကို ဆွေးနွေးရခြင်းဖြစ်ပါတယ်။ နောက်တစ်ခုကလည်းပဲ အစိုးရအဆက်ဆက်က လုပ်ခဲ့တယ်ဆိုတဲ့အထဲမှာ ယခင် နဝတ၊ နယကလက်ထက်ကတည်းက ကျေးလက်ဒေသဖွံ့ဖြိုးရေး မူကြီး ၅ ရပ်ကိုချခဲ့ပါတယ်။ နောက်တစ်ခါ နယ်စပ်ဒေသဖွံ့ဖြိုးရေးအတွက်ဆိုပြီးတော့ ကျွန်တော်တို့ဆောင်ရွက်ခဲ့ပါတယ်။ ဒီလိုလုပ်ငန်းတွေဟာ အားလုံးအသိပဲဖြစ်ပါတယ်။ အခုနက ဝန်ကြီးအမိန့်ရှိသွားတဲ့ မြစိမ်းရောင်၊ လူထုဗဟိုပြု လုပ်ငန်းတွေ။ ဒါတွေကည်းပဲ ယခင် ၂၀၁၀-၂၀၁၅ ခုနှစ်မှာ စတင်ခဲ့တဲ့ လုပ်ငန်းတွေပဲ ဖြစ်ပါတယ်။ အဲဒီတော့ ဒီ လုပ်ငန်းတွေကို ကျွန်တော်တို့က ဆက်လက်ပြီးတော့ ဆောင်ရွက်ရမှာပါ။ နိုင်ငံတော်ဖွံ့ဖြိုးတိုးတက်မှု နှင့်ပတ်သက်ပြီးတော့မှ အမျိုးသားဖွံ့ဖြိုးတိုးတက်ရေးမဟာဗျူဟာဆိုတာ ယခင် ဦးသိန်းစိန် လက်ထက်ကတည်းက ချထားခဲ့ပြီးဖြစ်ပါတယ်။ အဲဒီဟာကြီးနဲ့ပတ်သက်ပြီးလို့လည်း ကျွန်တော်တို့ ဆက်လက်ပြီးတော့ ဒီနေ့အစိုးရက ဆက်လက်အကောင်အထည်ဖော်ဆောင်ရွက်နေတာဖြစ်ပါတယ်။ အခုနက ကျေးလက်ဒေသဖွံ့ဖြိုးရေးဦးစီးဌာနဟာဆိုရင် ဒါဟာ ကျေးလက်ဖွံ့ဖြိုးရေးစီမံကိန်းရေးဆွဲ ရေးလက်စွဲဆိုပြီးတော့ ထုတ်ထားပါတယ်။ ဒါဟာအခုနက ကျွန်တော်တို့ပြောတဲ့ ကျေးလက်ဒေသဖွံ့ဖြိုး ဖို့အတွက်ကို Data တွေ၊ အချက်အလက်တွေ၊ ဒါမြန်မာ့နည်းမြန်မာ့ဟန်နဲ့ ကောက်တာပါ။ နောက် ဒီဟာကတော့ ကျွန်တော်တို့ Action Age Myanmar ဆိုတဲ့ NGO အဖွဲ့အစည်းတစ်ခုက လုပ်တာပါ။ တနင်္သာရီတိုင်းဒေသကြီးက ရွာတစ်ရွာကို သူလုပ်ထားပါတယ်။ အဲဒီလို လုပ်ငန်းစဉ်တွေ လုပ်ထားတာတွေ အများကြီးရှိပါတယ်။ အလားတူပဲ နယ်စပ်ဒေသရေးရာဝန်ကြီးဌာနကလည်းပဲ ယခင် လက်ထက်မှာ နိုင်ငံတော်ပြုပြင်ပြောင်းလဲရေး တတိယအဆင့်အရှိန်မြှင့်တင်မှုလုပ်ငန်းစဉ် ၆ ရပ်ဆိုပြီး တော့ ကျွန်တော်တို့ ဒီ ၆ ရပ်ထဲမှာပါတဲ့ လယ်ယာဖွံ့ဖြိုးရေးနှင့် တောင်သူလယ်သမားတွေရဲ့ ဘဝ မြှင့်တင်ရေး၊ အကောင်အထည်ဖော်ရေးလုပ်ငန်းဆိုပြီးတော့ ရှမ်းပြည်နယ်တစ်ခုလုံးကို Survey လုပ်ထားတာရှိပါတယ်။ အဲဒီအထဲကနေပြီးတော့ လက်ရှိဖြစ်ပျက်နေတဲ့ ကျေးလက်နေပြည်သူတွေရဲ့ ဘဝ၊ တောင်သူလယ်သမားတွေရဲ့ ဘဝကို ဘယ်လိုမြှင့်တင်အောင်ဆောင်ရွက်မလဲလို့ ဒီလို Plan တွေဆွဲပြီးတော့ ထားခဲ့တာတွေရှိပါတယ်။ အဲဒါကြောင့်မို့လို့ ဒီနေ့ပြောင်းလဲချိန်တန်ပြီ၊ ပြောင်းလဲ မယ်ဆိုတဲ့ အစိုးရတစ်ရပ်အနေနဲ့ကလည်း Will and Dare ပါ။ ရဲရဲတင်းတင်းနဲ့ ဆန္ဒရှိရှိလုပ်ဖို့လို ပါတယ်။ ဒီအတွက် ကျွန်တော် ဒီအဆိုကို တင်သွင်းတာပါ။ ဘယ်သူ့ကို၊ ဘယ်ဝါကိုမှ ဖိအားပေးတာ မဟုတ်ပါဘူးလို့ ကျွန်တော်ဒီနေရာကနေ အတိအလင်းပြောလိုပါတယ်။ အဲဒီတော့ နိဂုံးချုပ်ပြောမယ် ဆိုရင် ကျွန်တော်တို့ တိုင်းပြည်တကယ်ချမ်းသာချင်ရင် အခုနက ဆင်းရဲမွဲတေနေတဲ့ လူတန်းစားကို ဒီအတိုင်းပစ်ထားလို့မရဘူး။ ငွေမရှိဘူး၊ အချိန်မရှိဘူး။ လုပ်ငန်းတွေက မဟာဗျူဟာတွေ၊ နည်းဗျူဟာ တွေ ကြီးကြီးကျယ်ကျယ်ပြောမယ့်အစား ကိုယ်စားလှယ်ကြီးများကလည်း ကိုယ့်ရပ်ကိုယ့်ရွာမှာသွားပြီး တော့ ဘယ်ဟာက စလုပ်ရင်ရမလဲဆိုတာကို စဉ်းစားပေးစေချင်ပါတယ်။ အခုနက ဝန်ကြီးပြောသွားတဲ့ ကျေးလက်ဗဟိုပြုလုပ်ငန်းတွေ၊ အခုနက ပြည်ထောင်စုလွှတ်တော်ရန်ပုံငွေနဲ့လုပ်တဲ့လုပ်ငန်းတွေ၊ ဒါတွေအများကြီးရှိပါတယ်။ ဒါတွေအားလုံးကို အကောင်အထည်ဖော်ပေးဖို့လိုပါတယ်။ ဒါကြောင့်မို့လို့ ကျွန်တော်ဆိုလိုချင်တာကတော့ ကျွန်တော်ရဲ့ အဆိုကို အတည်ပြုပြီးတော့ ဆက်လက်ဆောင်ရွက်ပေး နိုင်ပါရန် တင်ပြအပ်ပါတယ်။</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ ဦးသောင်းအေး၊ ပျော်ဘွယ်မဲဆန္ဒနယ် က တင်သွင်းတဲ့အဆိုကို ကိုယ်စားလှယ် ၁၅ ဦးက ဆွေးနွေးပြီး စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက အဆိုအား မှတ်တမ်းတင်သင့်ကြောင်း ရှင်းလင်းခဲ့ပါတယ်။ အဆိုရှင်က လည်း အတည်ပြု ပေးရန် ရှင်းလင်းပြောကြားဆွေးနွေးခဲ့ပါတယ်။ ဒီအဆိုနှင့်စပ်လျဉ်းပြီး လွှတ်တော်ရဲ့ သဘောထားရယူရန် စက်ခလုတ်အသုံးပြုတဲ့ဆန္ဒမဲပေးတဲ့နည်းလမ်းနဲ့ ဆုံးဖြတ်သွားမှာဖြစ်ပါတယ်။ ထောက်ခံသူများပါက အဆိုအား အတည်ပြုကြောင်း ဆုံးဖြတ်မှာဖြစ်ပြီး ကန့်ကွက်သူများပါက အဆို အား မှတ်တမ်းတင်ကြောင်း ဆုံးဖြတ်မှာဖြစ်ပါတယ်။ ဆန္ဒမဲပေးဖို့ အသင့်ဖြစ်စေလိုပါတယ်။ ဆန္ဒမဲ ပေးနိုင်ကြပါပြီ။
</speech>
<speech type='speaker'>
ယခု ဆန္ဒမဲပေးလို့ပြီးပါပြီ။ ရရှိတဲ့ဆန္ဒမဲစာရင်းကို ကြေညာပါ့မယ်။ ထောက်ခံ ဆန္ဒမဲပေါင်း ၁၄၇ မဲ၊ ကန့်ကွက်ဆန္ဒမဲပေါင်း ၂၂၁ မဲ၊ ကြားနေဆန္ဒမဲပေါင်း ၄ မဲ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ ကန့်ကွက်တဲ့ကိုယ်စားလှယ်ဦးရေက များတဲ့အတွက် ဦးသောင်းအေး တင်သွင်းတဲ့အဆိုကို လွှတ်တော်က မှတ်တမ်းတင်ကြောင်း ကြေညာပါတယ်။ (ဩဘာသံများ)
</speech>
<speech type='speaker'>
စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန၊ ဒုတိယဝန်ကြီး ပြန်လည် ထွက်ခွာနိုင်ပါတယ်။
</speech>
</new_section></motion>
</MotionSection>
<BillSection>
<bill>
<title>ပို့ဆောင်ရေးနှင့်ဆက်သွယ်ရေးဝန်ကြီးဌာနက ရေအရင်းအမြစ်နှင့် မြစ်ချောင်းများ ထိန်းသိမ်းရေး ဥပဒေကို ပြင်ဆင်သည့်ဥပဒေကြမ်းကို တင်သွင်းခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ၂၀၁၃ ခုနှစ်၊ ပြည်သူ့လွှတ်တော်ဆိုင်ရာ နည်းဥပဒေ ၁၈၅ နည်းဥပဒေခွဲ(က)အရ ပို့ဆောင်ရေးနှင့် ဆက်သွယ်ရေးဝန်ကြီးဌာနက ရေအရင်း အမြစ်နှင့် မြစ်ချောင်းများ ထိန်းသိမ်းရေးဥပဒေကို ပြင်ဆင်သည့်ဥပဒေကြမ်းကို တင်သွင်းရန်ဖြစ်ပါ တယ်။ ဥပဒေကြမ်းတင်သွင်းဖို့ ပို့ဆောင်ရေးနှင့် ဆက်သွယ်ရေးဝန်ကြီးဌာနအား ဖိတ်ခေါ်ပါတယ်။
</speech>
<speech><agency id='31'>ဦးကျော်မျိုး(ဒုတိယဝန်ကြီး၊ ပို့ဆောင်ရေးနှင့် ဆက်သွယ်ရေးဝန်ကြီးဌာန)</agency>လေးစားအပ် ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်တော်ကြီးများ၊ ဧည့်သည် တော်များအားလုံး မင်္ဂလာအပေါင်းနှင့်ပြည့်စုံကြပါစေလို့ ဆုမွန်ကောင်းတောင်းအပ်ပါတယ်။ ပို့ဆောင်ရေးနှင့် ဆက်သွယ်ရေးဝန်ကြီးဌာန ဒုတိယဝန်ကြီး ကျွန်တော် ဦးကျော်မျိုးအနေဖြင့် ရေအရင်းအမြစ်နှင့် မြစ်ချောင်းများ ထိန်းသိမ်းရေးဥပဒေကို ပြင်ဆင်တဲ့ဥပဒေမူကြမ်းကို ပြည်သူ့ လွှတ်တော်သို့ အဆိုတင်သွင်းမှာဖြစ်ပါတယ်။ ပို့ဆောင်ရေးနှင့် ဆက်သွယ်ရေးဝန်ကြီးဌာန၊ ရေအရင်း အမြစ်နှင့် မြစ်ချောင်းများ ဖွံ့ဖြိုးတိုးတက်ရေးဦးစီးဌာနအနေဖြင့် လက်ရှိလိုက်နာကျင့်သုံးလျက်ရှိတဲ့ ရေအရင်းအမြစ်နှင့် မြစ်ချောင်းများထိန်းသိမ်းရေးဥပဒေကို ၂၀၀၆ ခုနှစ်၊ အောက်တိုဘာလ ၂ ရက်နေ့ တွင် နိုင်ငံတော်အေးချမ်းသာယာရေးနှင့် ဖွံ့ဖြိုးရေးကောင်စီ ဥပဒေအမှတ်(၈/၂၀၀၆) ဖြင့် ထုတ်ပြန် ပြဋ္ဌာန်းခဲ့ပါတယ်။ ၂၀၀၆ ခုနှစ်မှာ ပြဋ္ဌာန်းခဲ့တဲ့ ရေအရင်းအမြစ်နှင့် မြစ်ချောင်းများထိန်းသိမ်းရေး ဥပဒေပါ ပြဋ္ဌာန်းချက်များကို အကောင်အထည်ဖော်ဆောင်ရွက်ရာမှာ မြန်မာနိုင်ငံတစ်ဝန်းရှိ မြစ်ချောင်းများအားလုံးတွင် ဥပဒေအကျိုးသက်ရောက်မှုမရှိဘဲ ရေကြောင်းသွားလာသော မြစ်ချောင်း များတွင်သာ ဥပဒေအကျိုးသက်ရောက်မှုရှိခြင်း၊ ဥပဒေ၏အားနည်းချက်များကြောင့် အရေးယူ ဆောင်ရွက်ရာတွင် ထိရောက်မှုမရှိခြင်း၊ ပြည်နှင့်တိုင်းဒေသကြီးများ၏ ဥပဒေပါ ပြစ်မှုပြစ်ဒဏ်နှင့် ပြည်ထောင်စုဥပဒေပါ ပြစ်မှုပြစ်ဒဏ် တူညီမှုမရှိသဖြင့် အပြစ်ပေးအရေးယူရာတွင် တစ်နိုင်ငံလုံး တူညီမှုမရှိခြင်း ကမ်းနားနယ်အတွင်း ဆောင်ရွက်လျက်ရှိသော အချို့လုပ်ငန်းများ ဥပမာ- ငါး၊ ပုစွန် မွေးမြူရေးကန်လုပ်ငန်းတွေအတွက် ဥပဒေတွင် ပြဋ္ဌာန်းထားမှုမရှိခြင်း စသည်တို့ကြောင့် ရေအရင်း အမြစ်နှင့် မြစ်ချောင်းများထိန်းသိမ်းရေးဥပဒေကို ပြင်ဆင်သည့်ဥပဒေကြမ်းကို ပြဋ္ဌာန်းရန် လိုအပ် လာရခြင်းဖြစ်ပါတယ်။ ရေအရင်းအမြစ်နှင့် မြစ်ချောင်းများထိန်းသိမ်းရေးဥပဒေကို ပြင်ဆင်သည့် ဥပဒေမူကြမ်းကို ၂၀၁၇ ခုနှစ်၊ ဇန်နဝါရီလ ၅ ရက်နေ့မှာ ကျင်းပပြုလုပ်တဲ့ ပြည်ထောင်စုအစိုးရ အဖွဲ့အစည်းအဝေး(၁/၂၀၁၇)သို့တင်ပြခဲ့ရာ အဆိုပါဥပဒေမူကြမ်းကို အတည်ပြု ပြဋ္ဌာန်းနိုင်ရေး အတွက် ပြည်ထောင်စုလွှတ်တော်သို့ တင်ပြရန် သဘောတူခဲ့ပါတယ်။ သို့ဖြစ်ပါ၍ ရေအရင်းအမြစ်နှင့် မြစ်ချောင်းများထိန်းသိမ်းရေးဥပဒေကို ပြင်ဆင်သည့်ဥပဒေ မူကြမ်းကို အတည်ပြုပြဋ္ဌာန်းနိုင်ရေးအတွက် ပြည်သူ့လွှတ်တော်သို့ အဆိုတင်သွင်းအပ်ပါတယ်။ ပြည်သူ့လွှတ်တော်မှ စဉ်းစားဆွေးနွေးပေးနိုင်ပါရန် တင်ပြအပ်ပါတယ်ခင်ဗျား။ အားလုံး ကျေးဇူးတင် ပါတယ်ခင်ဗျား။ </speech>
<title>ရေအရင်းအမြစ်နှင့် မြစ်ချောင်းများထိန်းသိမ်းရေးဥပဒေကို ပြင်ဆင်သည့်ဥပဒေကြမ်းနှင့်စပ်လျဉ်း၍ ဥပဒေကြမ်းကော်မတီက အစီရင်ခံစာ ဖတ်ကြားရှင်းလင်းခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ၂၀၁၃ ခုနှစ်၊ ပြည်သူ့လွှတ်တော်ဆိုင်ရာ နည်းဥပဒေ ၁၈၅ နည်းဥပဒေခွဲ(ခ)အရ ရေအရင်းအမြစ်နှင့် မြစ်ချောင်းများ ထိန်းသိမ်းရေးဥပဒေကို ပြင်ဆင်သည့်ဥပဒေကြမ်းနှင့်စပ်လျဉ်းပြီး ပြည်သူ့လွှတ်တော်ဥပဒေကြမ်းကော်မတီရဲ့ စိစစ်တွေ့ရှိမှု အစီရင်ခံစာကို ဖတ်ကြားရှင်းလင်းရန်ဖြစ်ပါတယ်။ ဥပဒေကြမ်းကော်မတီအား ဖိတ်ခေါ်ပါတယ်။
</speech>
<speech><mp id='481'>ဒေါက်တာဝေဖြိုးအောင်(အဖွဲ့ဝင်၊ ဥပဒေကြမ်းကော်မတီ)</mp> လေးစားရပါသော ပြည်သူ့ လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ပြည်ထောင်စုဝန်ကြီးများနှင့် ဧည့်သည်တော်များအားလုံး မင်္ဂလာပါခင်ဗျား။ ကျွန်တော်ကတော့ သာကေတမဲဆန္ဒနယ်မှ ပြည်သူ့ လွှတ်တော်ကိုယ်စားလှယ် ပြည်သူ့လွှတ်တော်ဥပဒေကြမ်းကော်မတီဝင် ဒေါက်တာဝေဖြိုးအောင် ဖြစ်ပါတယ်။ ပြည်သူ့လွှတ်တော်ဥပဒေကြမ်းကော်မတီရဲ့ တာဝန်ပေးချက်အရ ရေအရင်းအမြစ်နှင့် မြစ်ချောင်းများ ထိန်းသိမ်းရေးဥပဒေကို ပြင်ဆင်သည့်ဥပဒေကြမ်းနှင့်စပ်လျဉ်း၍ ပြည်သူ့လွှတ်တော် ဥပဒေကြမ်းကော်မတီ၏ လေ့လာတွေ့ရှိချက်အစီရင်ခံစာကို ဖတ်ကြားတင်ပြသွားမှာဖြစ်ပါတယ်။ ပြည်ထောင်စုသမ္မတမြန်မာနိုင်ငံတော် ပြည်သူ့လွှတ်တော် ဥပဒေကြမ်းကော်မတီ စာအမှတ်၊ ၀၅/ပသ(ကမတ-ဥပဒေကြမ်း)၁/၂၀၁၇- ၂၄ ရက်စွဲ၊ ၂၀၁၇ ခုနှစ်၊ ဖေဖော်ဝါရီလ ၆ ရက် ဥက္ကဋ္ဌ ပြည်သူ့လွှတ်တော် အကြောင်းအရာ။ ရေအရင်းအမြစ်နှင့် မြစ်ချောင်းများ ထိန်းသိမ်းရေးဥပဒေကို ပြင်ဆင်သည့် ဥပဒေကြမ်းနှင့်စပ်လျဉ်း၍ ပြည်သူ့လွှတ်တော် ဥပဒေကြမ်းကော်မတီ၏ လေ့လာတွေ့ရှိချက် အစီရင်ခံစာ တင်ပြခြင်း ရည် ညွှန်း ချက် ။ ပြည်ထောင်စုလွှတ်တော်ရုံး၏ ၆-၁-၂၀၁၇ ရက်စွဲပါစာအမှတ်၊ ၆/၁၂/၁၀(၆)/ ပထစ - ၂၀၁၇ ၁။ ပြည်ထောင်စုအစိုးရအဖွဲ့ရုံးက ပေးပို့လာသော ရေအရင်းအမြစ်နှင့် မြစ်ချောင်းများ ထိန်းသိမ်းရေးဥပဒေကို ပြင်ဆင်သည့်ဥပဒေကြမ်းကို ပြည်ထောင်စုလွှတ်တော်ရုံးမှ ပြည်ထောင်စု လွှတ်တော်ဆိုင်ရာနည်းဥပဒေ ၈၀ နည်းဥပဒေခွဲ(က)အရ ပြည်သူ့လွှတ်တော်တွင် ဆွေးနွေးနိုင်ရန် အထက်ရည်ညွှန်းပါစာဖြင့် ပေးပို့လာပါသည်။ ၂။ ရေအရင်းအမြစ်နှင့် မြစ်ချောင်းများထိန်းသိမ်းရေးဥပဒေကို ပြင်ဆင်သည့်ဥပဒေကြမ်း ကို ပို့ဆောင်ရေးနှင့်ဆက်သွယ်ရေးဝန်ကြီးဌာနက အောက်ဖော်ပြပါရည်ရွယ်ချက်များကို အခြေခံ၍ ရေးဆွဲထားခြင်းဖြစ်ကြောင်း လေ့လာတွေ့ရှိရပါသည် - (က) ၂-၁၀-၂၀၀၆ ရက်နေ့တွင် နိုင်ငံတော်အေးချမ်းသာယာရေးနှင့် ဖွံ့ဖြိုးရေးကောင်စီ ဥပဒေအမှတ်(၈/၂၀၀၆)ဖြင့် ပြဋ္ဌာန်းခဲ့သော ရေအရင်းအမြစ်နှင့် မြစ်ချောင်းများ ထိန်းသိမ်းရေးဥပဒေပါ ပြဋ္ဌာန်းချက်များအား အကောင်အထည်ဖော်ဆောင်ရွက် ရာတွင် မြန်မာနိုင်ငံတစ်ဝန်းရှိ မြစ်ချောင်းများအားလုံးတွင် ဥပဒေအကျိုး သက်ရောက်မှုမရှိခြင်း၊ ဥပဒေ၏အားနည်းချက်များကြောင့် အရေးယူဆောင်ရွက်ရာ တွင် ထိရောက်မှုမရှိခြင်းတို့ကြောင့် ရေအရင်းအမြစ်နှင့်မြစ်ချောင်းများထိန်းသိမ်းရေး ဥပဒေကို ထိရောက်စွာ အကောင်အထည်ဖော်ဆောင်ရွက်နိုင်ရန်၊ (ခ) ဥပဒေပါ တားမြစ်ချက်များကို ဖောက်ဖျက်မှုများအတွက် အပြစ်ပေးရာတွင် ချမှတ် ထားသောဒဏ်ငွေများမှာ ခေတ်ကာလနှင့် လိုက်လျောညီထွေမှုမရှိခြင်း၊ အခွန်ပေး ဆောင်ရန်ပျက်ကွက်ခြင်း၊ တိမ်းရှောင်ခြင်း မဖြစ်စေရန်နှင့် အခွန်ကောက်ခံသူ ဝန်ထမ်းများအား ဥပဒေဖြင့် အကာအကွယ်ပေးရန် လိုအပ်သဖြင့် ဥပဒေပါ ပြဋ္ဌာန်းချက်များကို ပြင်ဆင်ရန်နှင့် လိုအပ်သည်များကို ဖြည့်စွက်ရန်။ ၃။ ပြည်သူ့လွှတ်တော် ဥပဒေကြမ်းကော်မတီသည် ရေအရင်းအမြစ်နှင့် မြစ်ချောင်းများ ထိန်းသိမ်းရေးဥပဒေကို ပြင်ဆင်သည့်ဥပဒေကြမ်းနှင့်စပ်လျဉ်း၍ ၂၇-၁-၂၀၁၇ ရက်၊ ၁-၂-၂၀၁၇ ရက်နှင့် ၂-၂-၂၀၁၇ ရက်တို့တွင် ပို့ဆောင်ရေး၊ ဆက်သွယ်ရေးနှင့် ဆောက်လုပ်ရေးဆိုင်ရာကော်မတီ၊ တောင်သူလယ်သမားနှင့်အလုပ်သမားရေးရာကော်မတီ၊ စိုက်ပျိုးရေး၊ မွေးမြူရေးနှင့်ကျေးလက်လူမှု ဘဝဖွံ့ဖြိုးတိုးတက်ရေးကော်မတီ၊ ပြည်ထဲရေးဝန်ကြီးဌာန၊ စိုက်ပျိုးရေး၊ မွေးမြူရေးနှင့်ဆည်မြောင်း ဝန်ကြီးဌာန၊ ပို့ဆောင်ရေးနှင့်ဆက်သွယ်ရေးဝန်ကြီးဌာန၊ ပြည်ထောင်စုရှေ့နေချုပ်ရုံးနှင့် နေပြည်တော် စည်ပင်သာယာရေးကော်မတီတို့မှ တာဝန်ရှိပုဂ္ဂိုလ်များနှင့်အတူ ညှိနှိုင်းအစည်းအဝေးများ ကျင်းပခဲ့ပြီး ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၅၉ အရ အခြေခံရမည့်မူ ၁၂ ချက်နှင့်အညီ စိစစ် လေ့လာခဲ့ရာ တွေ့ရှိချက်နှင့်ပြင်ဆင်ရန် တင်ပြချက်များမှာ အောက်ပါအတိုင်းဖြစ်ပါသည် ရေအရင်းအမြစ်နှင့် မြစ်ချောင်းများထိန်းသိမ်းရေးဥပဒေကို ပြင်ဆင်သည့်ဥပဒေကြမ်းနှင့် စပ်လျဉ်း၍ မူလပြဋ္ဌာန်းချက်၊ အဆိုပြု ပြဋ္ဌာန်းချက်နှင့် ပြည်သူ့လွှတ်တော်ဥပဒေကြမ်းကော်မတီ၏ စိစစ်ချက်ဇယားကို လွှတ်တော်ကိုယ်စားလှယ်များထံ ဖြန့်ဝေထားပြီးဖြစ်တဲ့အတွက် အချိန်ကိုငဲ့ညှာ သောအားဖြင့် မတင်ပြတော့ပါဘူး။ ၄။ သို့ဖြစ်ပါ၍ ရေအရင်းအမြစ်နှင့်မြစ်ချောင်းများ ထိန်းသိမ်းရေးဥပဒေကို ပြင်ဆင်သည့် ဥပဒေကြမ်းကို လွှတ်တော်က အတည်ပြုပေးနိုင်ပါရန် ၂၀၁၃ ခုနှစ်၊ ပြည်သူ့လွှတ်တော်ဆိုင်ရာ နည်းဥပဒေ ၆၁ အရ စိစစ်ခဲ့ပြီး နည်းဥပဒေ ၆၃ နှင့်အညီ လွှတ်တော်သို့ အစီရင်ခံတင်ပြအပ်ပါသည်။ ဥက္ကဋ္ဌ၊ ဥပဒေကြမ်းကော်မတီ။ အစီရင်ခံစာအပြည့်အစုံမှာ အောက်ပါအတိုင်းဖြစ်ပါသည်။] ပြည်ထောင်စုသမ္မတမြန်မာနိုင်ငံတော် ပြည်သူ့လွှတ်တော် ဥပဒေကြမ်းကော်မတီ စာအမှတ်၊ ၀၅/ပသ(ကမတ-ဥပဒေကြမ်း)၁/၂၀၁၇- ၂၄ ရက်စွဲ၊ ၂၀၁၇ ခုနှစ်၊ ဖေဖော်ဝါရီလ ၆ ရက် ဥက္ကဋ္ဌ ပြည်သူ့လွှတ်တော် အကြောင်းအရာ။ ရေအရင်းအမြစ်နှင့် မြစ်ချောင်းများ ထိန်းသိမ်းရေးဥပဒေကို ပြင်ဆင်သည့် ဥပဒေကြမ်းနှင့်စပ်လျဉ်း၍ ပြည်သူ့လွှတ်တော် ဥပဒေကြမ်းကော်မတီ၏ လေ့လာတွေ့ရှိချက် အစီရင်ခံစာ တင်ပြခြင်း ရည် ညွှန်း ချက် ။ ပြည်ထောင်စုလွှတ်တော်ရုံး၏ ၆-၁-၂၀၁၇ ရက်စွဲပါစာအမှတ်၊၆/၁၂/၁၀(၆)/ ပထစ - ၂၀၁၇ ၁။ ပြည်ထောင်စုအစိုးရအဖွဲ့ရုံးက ပေးပို့လာသော ရေအရင်းအမြစ်နှင့် မြစ်ချောင်းများ ထိန်းသိမ်းရေးဥပဒေကို ပြင်ဆင်သည့်ဥပဒေကြမ်းကို ပြည်ထောင်စုလွှတ်တော်ရုံးမှ ပြည်ထောင်စု လွှတ်တော်ဆိုင်ရာနည်းဥပဒေ ၈၀၊ နည်းဥပဒေခွဲ(က)အရ ပြည်သူ့လွှတ်တော်တွင် ဆွေးနွေးနိုင်ရန် အထက်ရည်ညွှန်းပါစာဖြင့် ပေးပို့လာပါသည်။ ၂။ ရေအရင်းအမြစ်နှင့် မြစ်ချောင်းများထိန်းသိမ်းရေးဥပဒေကို ပြင်ဆင်သည့် ဥပဒေကြမ်း ကို ပို့ဆောင်ရေးနှင့်ဆက်သွယ်ရေးဝန်ကြီးဌာနက အောက်ဖော်ပြပါရည်ရွယ်ချက်များကို အခြေခံ၍ ရေးဆွဲထားခြင်းဖြစ်ကြောင်း လေ့လာတွေ့ရှိရပါသည် - (က) ၂-၁၀-၂၀၀၆ ရက်နေ့တွင် နိုင်ငံတော်အေးချမ်းသာယာရေးနှင့် ဖွံ့ဖြိုးရေးကောင်စီ ဥပဒေအမှတ်(၈/၂၀၀၆)ဖြင့် ပြဋ္ဌာန်းခဲ့သော ရေအရင်းအမြစ်နှင့် မြစ်ချောင်းများ ထိန်းသိမ်းရေးဥပဒေပါ ပြဋ္ဌာန်းချက်များအား အကောင်အထည်ဖော်ဆောင်ရွက် ရာတွင် မြန်မာနိုင်ငံတစ်ဝန်းရှိ မြစ်ချောင်းများအားလုံးတွင် ဥပဒေအကျိုး သက်ရောက်မှုမရှိခြင်း၊ ဥပဒေ၏အားနည်းချက်များကြောင့် အရေးယူဆောင်ရွက်ရာ တွင် ထိရောက်မှုမရှိခြင်းတို့ကြောင့် ရေအရင်းအမြစ်နှင့်မြစ်ချောင်းများထိန်းသိမ်းရေး ဥပဒေကို ထိရောက်စွာ အကောင်အထည်ဖော်ဆောင်ရွက်နိုင်ရန်၊ (ခ) ဥပဒေပါ တားမြစ်ချက်များကို ဖောက်ဖျက်မှုများအတွက် အပြစ်ပေးရာတွင် ချမှတ် ထားသောဒဏ်ငွေများမှာ ခေတ်ကာလနှင့် လိုက်လျောညီထွေမှုမရှိခြင်း၊ အခွန်ပေး ဆောင်ရန်ပျက်ကွက်ခြင်း၊ တိမ်းရှောင်ခြင်း မဖြစ်စေရန်နှင့် အခွန်ကောက်ခံသူ ဝန်ထမ်းများအား ဥပဒေဖြင့် အကာအကွယ်ပေးရန် လိုအပ်သဖြင့် ဥပဒေပါ ပြဋ္ဌာန်းချက်များကို ပြင်ဆင်ရန်နှင့် လိုအပ်သည်များကို ဖြည့်စွက်ရန်။ ၃။ ပြည်သူ့လွှတ်တော် ဥပဒေကြမ်းကော်မတီသည် ရေအရင်းအမြစ်နှင့် မြစ်ချောင်းများ ထိန်းသိမ်းရေးဥပဒေကို ပြင်ဆင်သည့်ဥပဒေကြမ်းနှင့်စပ်လျဉ်း၍ ၂၇-၁-၂၀၁၇ ရက်၊ ၁-၂-၂၀၁၇ ရက်နှင့် ၂-၂-၂၀၁၇ ရက်တို့တွင် ပို့ဆောင်ရေး၊ ဆက်သွယ်ရေးနှင့် ဆောက်လုပ်ရေးဆိုင်ရာကော်မတီ၊ တောင်သူလယ်သမားနှင့်အလုပ်သမားရေးရာကော်မတီ၊ စိုက်ပျိုးရေး၊ မွေးမြူရေးနှင့်ကျေးလက်လူမှု ဘဝဖွံ့ဖြိုးတိုးတက်ရေးကော်မတီ၊ ပြည်ထဲရေးဝန်ကြီးဌာန၊ စိုက်ပျိုးရေး၊ မွေးမြူရေးနှင့်ဆည်မြောင်း ဝန်ကြီးဌာန၊ ပို့ဆောင်ရေးနှင့်ဆက်သွယ်ရေးဝန်ကြီးဌာန၊ ပြည်ထောင်စုရှေ့နေချုပ်ရုံးနှင့် နေပြည်တော် စည်ပင်သာယာရေးကော်မတီတို့မှ တာဝန်ရှိပုဂ္ဂိုလ်များနှင့်အတူ ညှိနှိုင်းအစည်းအဝေးများ ကျင်းပခဲ့ပြီး ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၅၉ အရ အခြေခံရမည့်မူ ၁၂ ချက်နှင့်အညီ စိစစ် လေ့လာခဲ့ရာ တွေ့ရှိချက်နှင့်ပြင်ဆင်ရန် တင်ပြချက်များမှာ အောက်ပါအတိုင်းဖြစ်ပါသည်(က) ရေအရင်းအမြစ်နှင့် မြစ်ချောင်းများထိန်းသိမ်းရေးဥပဒေကို ပြင်ဆင်သည့် ဥပဒေ ကြမ်းတွင် အပိုဒ်ပေါင်း ၁၂ ပိုဒ် ပါရှိပါသည်။ (ခ) ဥပဒေခေါင်းစီးကို အောက်ပါအတိုင်း ပြင်ဆင်ပါသည် ရေအရင်းအမြစ်နှင့် မြစ်ချောင်းများ ထိန်းသိမ်းရေး ဥပဒေကို ပြင်ဆင်သည့်ဥပဒေ ( ၂၀၁၇ ခုနှစ်၊ ပြည်ထောင်စုလွှတ်တော် ဥပဒေအမှတ် ။) ၁၃၇၈ ခုနှစ် လ ရက် (၂၀၁၇ ခုနှစ် လ ရက် ) ပြည်ထောင်စုလွှတ်တော်သည် ဤဥပဒေကို ပြဋ္ဌာန်းလိုက်သည်။ (ဂ) အပိုဒ် ၂ အပိုဒ်ခွဲ(ဃ)ရှိ ပြင်ဆင်သည့် ပုဒ်မ ၂ ပုဒ်မခွဲ(ဇ)ကို မူလဥပဒေပြဋ္ဌာန်းချက် အတိုင်း ထားရှိပါသည်။ (ဃ) အပိုဒ် ၂ အပိုဒ်ခွဲ(ဇ)အဖြစ် ပုဒ်မ ၂ ပုဒ်မခွဲ(တ)ကို အောက်ပါအတိုင်း အသစ် ဖြည့်စွက်ပါသည်၂(ဇ) ပုဒ်မခွဲ(တ)ကို အောက်ပါအတိုင်း ဖြည့်စွက်ရမည်(တ) ကမ်းထိန်းအဆောက်အအုံဆိုသည်မှာ မြစ်ချောင်းများ၏ ကမ်းပါးနယ် များရေတိုက်စားကမ်းပြိုမှုမှ ကာကွယ်ရန်သော်လည်းကောင်း၊ ကမ်းပါး တည်ငြိမ်မှုရှိရေးအတွက်သော်လည်းကောင်း တည်ဆောက်ထားသော အဆောက်အအုံကို ဆိုသည် (င) အပိုဒ် ၃ အဖြစ် အောက်ပါအတိုင်း အသစ်ဖြည့်စွက်ပါသည် ၃။ ရေအရင်းအမြစ်နှင့် မြစ်ချောင်းများ ထိန်းသိမ်းရေးဥပဒေတွင် ပါရှိသည့် ပို့ဆောင်ရေးဝန်ကြီးဌာနဆိုသည့်စကားရပ်ကို ဝန်ကြီးဌာနဟု အသီးသီး ပြင်ဆင် ပါသည် (စ) အဆိုပြုပြဋ္ဌာန်းချက် အပိုဒ် ၃ အပိုဒ်ခွဲ(ခ)ကို အပိုဒ် ၄ အပိုဒ်ခွဲ(ခ)အဖြစ် အောက်ပါ အတိုင်း ပြင်ဆင်ပါသည်၄(ခ) ပုဒ်မခွဲ(င)ကို အောက်ပါအတိုင်း အစားထိုးရမည် - (င) ရေကြောင်းပြခ၊ ရေကြောင်းအသုံးပြုခ၊ ဆိပ်ကမ်းကပ်ခ၊ ကျောက်ချ ရပ်နားခ၊ ကမ်းနားနယ်အသုံးပြုခ၊ စိုက်ပျိုးရေးနှင့်မွေးမြူရေးလုပ်ငန်း များမှအပ မြစ်ချောင်းရေ အသုံးပြုခ၊ မြစ်ချောင်းများ ထိန်းသိမ်း ရေးဆိုင်ရာ ဝန်ဆောင်ခများ သတ်မှတ်ခြင်း (ဆ) အပိုဒ် ၄ အပိုဒ်ခွဲ(ဃ)ကို အပိုဒ် ၅ အပိုဒ်ခွဲ(ဃ)အဖြစ် အောက်ပါအတိုင်း ပြင်ဆင် ပါသည်၅(ဃ) ပုဒ်မခွဲ(ပ)ကို အောက်ပါအတိုင်း အစားထိုးရမည်(ပ) ရေကြောင်းပြခ၊ ရေကြောင်းအသုံးပြု ခ၊ ဆိပ်ကမ်းကပ်ခ၊ ကျောက်ချ ရပ်နားခ၊ ကမ်းနားနယ်အသုံးပြုခ၊ စိုက်ပျိုးရေးနှင့်မွေးမြူရေး လုပ်ငန်း များမှအပ မြစ်ချောင်းရေ အသုံးပြုခ၊ မြစ်ချောင်းများ ထိန်းသိမ်းရေး ဆိုင်ရာ ဝန်ဆောင်ခများ ကောက်ခံခြင်း (ဇ) အပိုဒ် ၅ အပိုဒ်ခွဲ(က)ကို အပိုဒ် ၆ အပိုဒ်ခွဲ(က)အဖြစ် အောက်ပါအတိုင်း ပြင်ဆင် ပါသည်၆(က) ပုဒ်မခွဲ(က)ကို အောက်ပါအတိုင်း အစားထိုးရမည် (က) ကမ်းထိန်းအဆောက်အအုံများ ဆောက်လုပ်ခြင်း၊ မြစ်ချောင်းနယ်၊ ကမ်းပါးနယ်နှင့်ကမ်းနားနယ်တို့တွင် ရေလမ်းထိန်းအဆောက်အအုံ၊ လွန်းလမ်း၊ သင်္ဘောကျင်း၊ ရေစိုသင်္ဘောကျင်း၊ ရေလုံသင်္ဘောကျင်း တည်ဆောက်ခြင်း၊ ဆိပ်ခံတံတား၊ ရေဆင်းလမ်း၊ ရေဆင်းတံတား ဆောက်လုပ်ခြင်း၊ မြောင်းဖော်၍ သင်္ဘောကမ်းထိုးခြင်း၊ မြောင်း ဖော်ခြင်း၊ စိုက်ပျိုးရေးနှင့်မွေးမြူရေးလုပ်ငန်းများမှအပ မြစ်ရေ အသုံးပြုခြင်း၊ လုပ်ငန်းများ လုပ်ကိုင်ခွင့်လျှောက်ထားခြင်းအပေါ် စိစစ်၍ ခွင့်ပြုချက်ထုတ်ပေးခြင်း။ (ဈ) အပိုဒ် ၅ အပိုဒ်ခွဲ(ဂ)ကို အပိုဒ် ၆ အပိုဒ်ခွဲ(ဂ)အဖြစ် အောက်ပါအတိုင်း ပြင်ဆင် ပါသည်၆ (ဂ) ပုဒ်မခွဲ(ဆ)ကို အောက်ပါအတိုင်း အစားထိုးရမည်(ဆ) မြစ်ချောင်းနယ်၊ ကမ်းပါးနယ်နှင့် ကမ်းနားနယ်တို့တွင် စီးပွားရေး အလို့ငှာ သဲစုပ်ခြင်း၊ သဲတူးခြင်း၊ သဲကျုံးခြင်း၊ မြစ်ကျောက်ထုတ်ခြင်း များ လုပ်ကိုင်ခွင့်ပြုရန် လျှောက်ထားချက်အပေါ် မြစ်ရေလမ်းကြောင်း များထိခိုက်နိုင်ခြင်းရှိ/မရှိစိစစ်၍ သဘောထားမှတ်ချက်ပေးခြင်း။ (ည) အပိုဒ် ၈ ခြေဆင်းကို အပိုဒ် ၉ ခြေဆင်းအဖြစ် ပြင်ဆင်ပြီး ယင်းခြေဆင်းရှိ ပုဒ်မ ၂၃ ကိုဆိုသည့်စကားရပ်ကို ပုဒ်မ ၂၃ တွင်ဟုပြင်ဆင်ပါသည်။ (ဋ) အဆိုပြုပြဋ္ဌာန်းချက် အပိုဒ် ၈ အပိုဒ်ခွဲ(ဂ)ကို ပယ်ဖျက်ပါသည်။ ၄။ သို့ဖြစ်ပါ၍ ရေအရင်းအမြစ်နှင့်မြစ်ချောင်းများ ထိန်းသိမ်းရေးဥပဒေကို ပြင်ဆင်သည့် ဥပဒေကြမ်းကို လွှတ်တော်က အတည်ပြုပေးနိုင်ပါရန် ၂၀၁၃ ခုနှစ်၊ ပြည်သူ့ လွှတ်တော်ဆိုင်ရာ နည်းဥပဒေ ၆၁ အရ စိစစ်ခဲ့ပြီး နည်းဥပဒေ ၆၃ နှင့်အညီ လွှတ်တော်သို့ အစီရင်ခံတင်ပြအပ်ပါသည်။ </speech>
<title>ပို့ဆောင်ရေးနှင့် ဆက်သွယ်ရေးဝန်ကြီးဌာနကတင်သွင်းသည့် ရေအရင်းအမြစ်နှင့် မြစ်ချောင်းများ ထိန်းသိမ်းရေးဥပဒေကို ပြင်ဆင်သည့် ဥပဒေကြမ်းကို ဆွေးနွေး၍ ပြင်ဆင်ချက်အဆိုတင်သွင်းလိုသည့် လွှတ်တော်ကိုယ်စားလှယ်များအမည်စာရင်းတင်သွင်းနိုင်ကြောင်း ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ၂၀၁၃ ခုနှစ်၊ ပြည်သူ့လွှတ်တော်ဆိုင်ရာ နည်းဥပဒေ ၁၈၆၊ ၁၈၈ တို့နှင့်အညီ ဒီဥပဒေကြမ်းနှင့်စပ်လျဉ်းပြီး ပြင်ဆင်ချက်အဆို တင်သွင်း ဆွေးနွေးလိုသူများသည် ပြင်ဆင်လိုတဲ့ဥပဒေကြမ်းရဲ့ အပိုဒ်၊ အပိုဒ်ခွဲ၊ အကြောင်းအရာကို တိတိကျကျ ဖော်ပြ၍ ၁၃-၂-၂၀၁၇ ရက်(တနင်္လာနေ့)နောက်ဆုံးထားပြီး ပြည်သူ့လွှတ်တော်ရုံး၊ ညွှန်ကြားရေးမှူးချုပ်ထံ အမည်စာရင်းတင်သွင်းရန်ဖြစ်ကြောင်း ကြေညာပါတယ်။
</speech>
</bill></BillSection>
<postface>
<title>ဒုတိယအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး ဆဋ္ဌမနေ့ ရပ်နားကြောင်းနှင့် အစည်းအဝေး သတ္တမနေ့ ဆက်လက်ကျင်းပမည့်နေ့ရက်နှင့်အချိန်ကို ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒုတိယအကြိမ် ပြည်သူ့လွှတ်တော် စတုတ္ထ ပုံမှန်အစည်းအဝေး ဆဋ္ဌမနေ့ကို ရပ်နားပါမယ်။ ဒုတိယအကြိမ် ပြည်သူ့လွှတ်တော် စတုတ္ထ ပုံမှန်အစည်းအဝေး သတ္တမနေ့ကို ၂၀၁၇ ခုနှစ်၊ ဖေဖော်ဝါရီလ ၁၀ ရက်(သောကြာနေ့) နံနက် ၁၀ နာရီအချိန်မှာ ဆက်လက်ကျင်းပမှာဖြစ်ကြောင်းနှင့် ယနေ့အစည်းအဝေးပြီးဆုံးကြောင်း ကြေညာပါ တယ်။ (ဩဘာသံများ)
</speech>
</postface>
</transcript>
</doc>