<doc>
<docinfo>
<docno>02-13-15.xml</docno>
<term value='02'>ဒုတိယအကြိမ်</term>
<session value='13' />
<sittingday value='15' />

<legislature value='lower'>ပြည်သူ့လွှတ်တော်</legislature>
<title>ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် (၁၃) ကြိမ်မြောက်ပုံမှန်အစည်းအဝေး (၁၅)ရက်မြောက်နေ့မှတ်တမ်း</title>
<date value='29-08-2019'>၁၃၈၁ ခုနှစ်၊ ဝါခေါင်လပြည့်ကျော် ၁၄ ရက် (၂ဝ၁၉ ခုနှစ်၊ သြဂုတ်လ ၂၉ ရက်) (ကြာသပတေးနေ့)</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ဒုတိယအကြိမ် ပြည်သူ့လွှတ်တော် (၁၃)ကြိမ်မြောက်ပုံမှန်အစည်းအဝေး (၁၅)ရက်မြောက်နေ့ကို နံနက် ၁၀ နာရီအချိန်၌ စတင်ကျင်းပပါသည်။ ပြည်သူ့လွှတ်တော်အစည်းအဝေးကို ကြီ���ကြပ်ကွပ်ကဲသူအဖြစ် ပြည်သူ့လွှတ်တော်ဥက္ကဋ္ဌ ဦးတီခွန်မြတ်က ဆောင်ရွက်ပြီး၊ အခမ်းအနားမှူးအဖြစ် ဦးတင်ဝင်းအောင်၊ ညွှန်ကြားရေးမှူးချုပ်၊ ပြည်သူ့လွှတ်တော်ရုံးက ဆောင်ရွက်ပါသည်။</p>
<speech type='mc'>လေးစားအပ်ပါသော ပြည်သူ့လွှတ်တော်ကိုယ်စားလှယ်များနှင့် ဧည့်သည်တော်များခင်ဗျား။ ယခုအချိန်ကစပြီး ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် (၁၃)ကြိမ်မြောက်ပုံမှန်အစည်းအဝေး (၁၅)ရက်မြောက်နေ့အစီအစဉ် စတင်ပါတော့ မယ်</speech>
<title>ပြည်သူ့လွှတ်တော်ဥက္ကဋ္ဌနေရာယူခြင်း</title>
<speech type='mc'>ပြည်သူ့လွှတ်တော်ဥက္ကဋ္ဌ ကြွရောက်လာပါပြီခင်ဗျား။</speech>
<p>ပြည်သူ့လွှတ်တော်ဥက္ကဋ္ဌသည် ဥက္ကဋ္ဌအတွက်သတ်မှတ်ထားသည့် စင်မြင့်ပေါ်သို့ ကြွရောက် နေရာယူပါသည်။</p>
<speech type='speaker'>အားလုံးမင်္ဂလာပါခင်ဗျာ။ ကိုယ်စားလှယ်များ။ ။မင်္ဂလာပါ</speech>
<speech type='mc'>အားလုံးထိုင်နိုင်ပါပြီခင်ဗျား။</speech>
<title>ပြည်သူ့လွှတ်တော် အစည်းအဝေးအထမြောက်ကြောင်းနှင့် စတင်ကျင်းပကြောင်းကြေညာခြင်း</title>
<speech type='speaker'>လွှတ်တော်ကိုယ်စားလှယ်များခင်ဗျား။ ဒီကနေ့ကျင်းပတဲ့ ဒုတိယအကြိမ် ပြည်သူ့လွှတ်တော် (၁၃)ကြိမ်မြောက်ပုံမှန်အစည်းအဝေး (၁၅)ရက်မြောက်နေ့မှာ ပြည်သူ့လွှတ်တော် လွှတ်တော်အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ပြည်သူ့ လွှတ်တော်ကိုယ်စားလှယ် ၄၃၃ ဦးရှိသည့်အနက် ၃၉၁ ဦး တက်ရောက်ပါတယ်။ အစည်းအဝေးသို့ တက်ရောက်ခွင့်ရှိသူဦးရေ စုစုပေါင်းရဲ့ ၉၀.၃ ရာခိုင်နှုန်းရှိတဲ့အတွက် အစည်းအဝေးအထမြောက် ကြောင်းနှင့်စတင်ကျင်းပကြောင်း ကြေညာပါတယ်။ (ဩဘာသံများ)</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type='speaker'>အစီအစဉ် ၃ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ အစီအစဉ် များကို ကြို တင်ဖြန့်ဝေထားတဲ့အတိုင်း ဆက်လက်ဆောင်ရွက်သွားပါမယ်</speech>
<leave><title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type='speaker'>အစီအစဉ် ၄ ဖြစ်ပါတယ်။ ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များအတွက် ခွင့်ပန်ကြားရန် ဖြစ်ပါတယ်</speech>
<speech><mp id='454'>ဒေါက်တာစောနိုင်(အဖွဲ့ဝင်၊ လွှတ်တော်အခွင့်အရေးကော်မတီ)</mp>လေးစားအပ်ပါ သော ပြည်သူ့လွှတ်တော်ဥက္ကဋ္ဌကြီးခင်ဗျား။ ယနေ့ ၂၀၁၉ ခုနှစ်၊ သြဂုတ်လ ၂၉ ရက်နေ့ ဒုတိယအကြိမ် ပြည်သူ့လွှတ်တော် (၁၃) ကြိမ်မြောက်ပုံမှန်အစည်းအဝေး (၁၅)ရက်မြောက်နေ့သို့ မတက်ရောက်နိုင်ပါ သဖြင့် ခွင့်ပန်ကြားသူ လွှတ်တော်ကိုယ်စားလှယ်များ၏ကိုယ်စား ပြည်သူ့လွှတ်တော် လွှတ်တော် အခွင့်အရေး ကော်မတီအဖွဲ့ဝင် ကျွန်တော် ဒေါက်တာစောနိုင်၊ တောင်ဥက္ကလာပမဲဆန္ဒနယ်က ခွင့်ပန်ကြားသွားမှာ ဖြစ်ပါတယ်။ ပြည်သူ့လွှတ်တော်မှာ ယနေ့တက်ရောက်ခွင့်ရှိသော ကိုယ်စားလှယ် ၄၃၃ ဦးရှိပြီး တက်ရောက်သူကိုယ်စားလှယ် ၃၉၁ ဦးရှိကာ ယနေ့ခွင့်ပန်ကြားသူ ၁၉ ဦးရှိပါတယ်။ ခွင့်ပန်ကြားသူများကတော့(၁) ဆိပ်ကမ်းမဲဆန္ဒနယ်မှ ဦးတင်မောင်ဝင်း ခွင့် ၁ ရက်၊ (၂) တိုက်ကြီးမဲဆန္ဒနယ်မှ ဦးကျော်မြင့် ခွင့် ၁ ရက်၊ (၃) ကျိုက်လတ်မဲဆန္ဒနယ်မှ ဦးရန်လင်း ခွင့် ၁ ရက်၊ (၄) အောင်မြေသာစံမဲဆန္ဒနယ်မှ ဒေါက်တာလှမိုး ခွင့် ၂ ရက်၊ (၅) မင်္ဂလာဒုံမဲဆန္ဒနယ်မှ ဦးအောင်လှိုင်ဝင်း ခွင့် ၁ ရက်၊ (၆) နတ်တလင်းမဲဆန္ဒနယ်မှ ဦးခင်အေး ခွင့် ၁ ရက်၊ (၇) ဆားလင်းကြီးမဲဆန္ဒနယ်မှ ဦးဝင်းသိန်းဇော် ခွင့် ၁ ရက်၊ (၈) ကျိုက်ထိုမဲဆန္ဒနယ်မှ ဒေါက်တာခင်ဆောင် ခွင့် ၁ ရက်၊ (၉) ပေါင်မဲဆန္ဒနယ်မှ ဒေါ်မိကွန်ချမ်း ခွင့် ၂ ရက်၊ (၁၀) ကွမ်းခြံကုန်းမဲဆန္ဒနယ်မှ ဦးစိုးသူရထွန်း ခွင့် ၁ ရက်၊ (၁၁) မိုင်းပန်မဲဆန္ဒနယ်မှ ဦးစိုင်းကျော်မိုး ခွင့် ၁ ရက်၊ (၁၂) ဆိပ်ကြီးခနောင်တိုမဲဆန္ဒနယ်မှ ဦးတင်ထွန်းနိုင် ခွင့် ၁ ရက်၊ (၁၃) ဖရူဆိုမဲဆန္ဒနယ်မှ ဦးပဲ့ဒူ ခွင့် ၁ ရက်၊ (၁၄) ဗန်းမော်မဲဆန္ဒနယ်မှ ဦးအောင်သိန်း ခွင့် ၁ ရက်၊ (၁၅) ရန်ကင်းမဲဆန္ဒနယ်မှ ဒေါ်ဇင်မာအောင် ခွင့် ၁ ရက်၊ (၁၆) ဘောလခဲမဲဆန္ဒနယ်မှ ဦးအေးမောင် ခွင့် ၂ ရက်၊ (၁၇) လောက်ကိုင်မဲဆန္ဒနယ်မှ ဦးလူတယ်ဟုန်(ခ)ဦးအောင်ရွှေ ခွင့် ၂ ရက်၊ (၁၈) ကွန်ဟိန်းမဲဆန္ဒနယ်မှ ဒေါ်နန်းခင်စော ခွင့် ၂ ရက်နှင့် (၁၉) ရှားတောမဲဆန္ဒနယ်မှ ဒေါ်ဝင့်ဝါထွန်း ခွင့် ၁ ရက်တို့ဖြစ်ပါတယ်။ ယခင် ခွင့်ပန်ကြားသူ ဦး၊ ယနေ့ခွင့်ပန်ကြားသူ ၁၉ ဦး စုစုပေါင်း ခွင့်ပန်ကြားသူ ၄၂ ဦးဖြစ်ပါတယ်။ ခွင့်မဲ့ပျက်ကွက်သူမရှိပါကြောင်းနှင့် အထက်ပါကိုယ်စားလှယ်များ၏ ခွင့်ပန်ကြားမှုအား ခွင့်အဖြစ် သတ်မှတ်ခွင့်ပြုပေးပါရန် လေးစားစွာဖြင့် ပန်ကြားအပ်ပါတယ်ခင်ဗျား။</speech>
<speech type='speaker'>ခွင့်ပန်ကြားသူအားလုံးကို ခွင့်ပြုပါတယ်။</speech>
<title>ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကိုမှတ်တမ်းတင်ခြင်း</title>
<speech type='speaker'>လွှတ်တော်ကိုယ်စားလှယ်များခင်ဗျား။ ဒီကနေ့အစည်းအဝေးမှာ တက်ရောက် ခွင့်ရှိတဲ့ လွှတ်တော်ကိုယ်စားလှယ် ၄၃၃ ဦး၊ ယခင်က ခွင့်ပန်ကြား၍ ခွင့်ပြုထားသူ ၂၃ ဦး၊ ယနေ့ ခွင့်ပြု ထားသူ ၁၉ ဦးဖြစ်တဲ့အတွက် လွှတ်တော်က ခွင့်ပြု ထားသူ စုစုပေါင်း ၄၂ ဦးဖြစ်ပါတယ်။ ခွင့်မဲ့ ပျက်ကွက်သူမရှိပါ။ ယခုလွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်းအဝေး တက်ရောက်မှုအခြေအနေတင်ပြချက်ကို အတည်ပြု မှတ်တမ်းတင်ရန် လွှတ်တော်က သဘောတူပါ သလားခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type='speaker'>လွှတ်တော်က သဘောတူတဲ့အတွက် လွှတ်တော်ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)</speech>
</leave></preface>
<discussion>
<section value = 'QA'>
<title>ကြယ်ပွင့်ပြထားသည့် မေးခွန်းများကို သက်ဆိုင်ရာလွှတ်တော် ကိုယ်စားလှယ်များက မေးမြန်းခြင်းနှင့် သက်ဆိုင်ရာ ပြည်ထောင်စုအဆင့်အဖွဲ့အစည်းဝင်များက ဖြေကြားခြင်း</title>
<speech type='speaker'>အစီအစဉ် ၅ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ မေးခွန်းများ မေးမြန်း၊ ဖြေကြားခြင်းအစီအစဉ် စတင်ဆောင်ရွက်ပါမယ်။</speech>
<title>နိုင်ငံ့ဝန်ထမ်းများအပေါ် မြန်မာနိုင်ငံကူးလက်မှတ် လွတ်လပ်စွာ လျှောက်ထားရယူခြင်းနှင့် ခရီးသွား လာခြင်း ကန့်သတ်ခဲ့ခြင်းများအား ယခုအချိန်တွင် တရားဝင်ခွင့်ရက်ခံစားပြီး နိုင်ငံရပ်ခြားသို့သွားလာ လည်ပတ်ခွင့်ကို ခွင့်ပြုပေးရန် အစီအစဉ်ရှိ/မရှိနှင့် စပ်လျဉ်းသည့်မေးခွန်း</title>
<speech type='speaker'>ပထမဦးစွာ ဗိုလ်တထောင်မဲဆန္ဒနယ်မှ ဒေါ်မြင့်မြင့်စိုး(ခ)ဒေါ်မေစိုး မေးမြန်းဖို့ ဖြစ်ပါတယ်</speech>
<speech><mp id='466'>ဒေါ်မြင့်မြင့်စိုး(ခ)ဒေါ်မေစိုး(ဗိုလ်တထောင်မဲဆန္ဒနယ်)</mp>ပြည်သူ့လွှတ်တော်ဥက္ကဋ္ဌကြီး နှင့် အားလုံးပဲမင်္ဂလာပါရှင်။ ကျွန်မကတော့ ဗိုလ်တထောင်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါ်မြင့်မြင့်စိုး(ခ)ဒေါ်မေစိုး ဖြစ်ပါတယ်။ ကျွန်မအနေဖြင့် ယနေ့ခေတ်အနေအထားအရ နိုင်ငံ့ဝန်ထမ်း များအားလုံး ခေတ်အဆက်ဆက်ကန့်သတ်ထားခဲ့သော နိုင်ငံကူးလက်မှတ်(Passport)ကို လွတ်လပ်စွာ လျှောက်ထားနိုင်ခွင့်ရရှိရေးနှင့်ပတ်သက်၍ ကြယ်ပွင့်ပြမေးခွန်း မေးမြန်းသွားမှာ ဖြစ်ပါတယ်ရှင်။လေးစားရပါသော ပြည်သူ့လွှတ်တော်ဥက္ကဋ္ဌကြီးရှင်။ နိုင်ငံတော်၏ အာဏာကြီးသုံးရပ်ကို အစဉ်မပြတ်လည်ပတ်စေရန် တည်ဆောက်ကာကွယ်ကြရသူများမှာ နိုင်ငံ့ဝန်ထမ်းများဖြစ်ကြပြီး နိုင်ငံတော်နှင့်နိုင်ငံဝန်ထမ်းဟူသည် တစ်သားတည်းခွဲခြားမရဘဲ အေးအတူပူအမျဖြစ်နေကြပါတယ်။ ကျွန်မတို့နိုင်ငံဖွံ့ဖြိုးတိုးတက်ရေး ဦးတည်ဆောင်ရွက်နေသော နိုင်ငံ့ဝန်ထမ်းများ၏ စိတ်ဓာတ်အင်အား မြင့်မားခြင်းသည် နိုင်ငံတွင် ရေအမြင့် ကြာတင့်ကဲ့သို့ ဝန်ထမ်းအားစိတ်ဓာတ်ခွန်အားနှင့် အကျင့် စာရိတ္တနိမ့်ပါးလျှင် နိုင်ငံတော်ဖွံ့ဖြိုးတိုးတက်ရေးမှာလည်း နှောင့်နှေးကြန့်ကြာလဲကျနိုင်ပါတယ်ရှင်။ ဝန်ထမ်းများရဲ့ စားဝတ်နေရေးဟာ ပြည်သူလူထုမှ အကျိုးကျေးဇူးပြု ထားသကဲ့သို့ နိုင်ငံတော်အစိုးရ နှင့် ဝန်ထမ်းသည်လည်း ပြည်သူလူထုကိုဦးထိပ်ထားပြီး နိုင်ငံတော်ဖွံ့ဖြိုးတိုးတက်ရေးကို ဦးတည် လျက် တာဝန်သိသိ၊ သစ္စာရှိရှိ၊ ရိုးသားကြိုးစား စိတ်စေတနာကောင်းများစွာနှင့် ကျရာနေရာ၌ တာဝန် ကျေပွန်စွာ ထမ်းဆောင်ကြရမှာဖြစ်ပါတယ်ရှင်။ နိုင်ငံတော်အစိုးရဆိုသည်မှာ အနိုင်ရပါတီမှ အစိုးရဖွဲ့နိုင်လျှင် ငါးနှစ်သက်တမ်းကာလဖြစ်ပြီး မိမိတို့ဝန်ထမ်းများ၏ စိတ်ခွန်အားကိုလည်း လျော့ပေါ့စဉ်းစားပေးရမှာ ဖြစ်ပါတယ်။ ဝန်ထမ်းဆိုသည်မှာ ပြစ်မှုတစ်စုံတစ်ရာမရှိပါက သက်တမ်း ၆၀ ပြည့်သည်အထိ နိုင်ငံ့တာဝန်ကို ထမ်းဆောင်ကြမည့်သူများဖြစ်ပါတယ်။ နိုင်ငံ့ဝန်ထမ်းကောင်း များကို အစိုးရအနေနှင့် ခေတ်နှင့်လိုက်လျောညီထွေရှိစေရန် ဝန်ထမ်းများအပေါ် ဖြေလျှော့မှုများ ပြု လုပ်ပေးသင့်နေပါပြီရှင်။လေးစားရပါသော ပြည်သူ့လွှတ်တော်ဥက္ကဌကြီးရှင်။ ယခုအခါ နိုင်ငံကူးလက်မှတ်ထုတ်ပေး ရေးတွင် အများပြည်သူအနေဖြင့် လွယ်ကူချောမွေ့စွာလုပ်ဆောင်နိုင်မည်ဖြစ်သဖြင့် အများပြည်သူများ အနေနှင့် အားရကျေနပ်မှု အတော်အတန်ရရှိနေပြီဖြစ်သော်လည်း ဝန်ထမ်းများသွားလာရာ၌ ခက်ခဲမှု များရှိသဖြင့် ဝန်ထမ်းများ Passport ပြုလုပ်ရာတွင် ၎င်းတို့၏မှတ်ပုံတင်နှင့် အိမ်ထောင်စုဇယား၊ အလုပ်အကိုင်နေရာတွင် ဝန်ထမ်းဟူ၍ရေးသားခဲ့ခြင်း သို့မဟုတ် ဆရာဝန်၊ အင်ဂျင်နီယာ၊ ရှေ့နေ၊ ကျောင်းဆရာ/ဆရာမ၊ တပ်မတော်အရာရှိ/အရာခံ၊ တပ်ဖွဲ့ဝင်များဟု ရေးသားခဲ့ခြင်းရှိပါက မှတ်ပုံတင် ပြုလုပ်ရာတွင် အင်မတန်ခက်ခဲပြီး ထုတ်ယူခွင့်မရရှိသောကြောင့် မှတ်ပုံတင်နှင့် အိမ်ထောင်စုဇယား ပျက်စီးပျောက်ဆုံးလျှောက်ထားပြီး ဝန်ထမ်းနေရာတွင် ကုန်သည်စသဖြင့် အသစ်ပြန်လည်ပြင်ဆင် ရေးသားပြီး နည်းမျိုးစုံနှင့် နိုင်ငံကူးလက်မှတ်ရရှိရေးလုပ်ကိုင်နေကြကြောင်း များစွာတွေ့မြင်နေရပါ တယ်ရှင်။ ယခင် ခေတ်အဆက်ဆက်က တင်ပြခဲ့သောဝန်ထမ်းများအပေါ် ယခုအခါ ဖြေလျှော့ပေးပြီး တာဝန်ကျေဝန်ထမ်းများသည် နိုင်ငံရပ်ခြားသို့အလည်အပတ်ဖြစ်စေ၊ ဘုရားဖူးခြင်း၊ ကျန်းမာရေးစိစစ် ခြင်း၊ ဆေးကုသမှုခံယူခြင်း၊ မိသားစုများထံ အလည်အပတ်တရားဝင်သွားလာခွင့်များကို အစိုးရအနေ ဖြင့် Passport လွတ်လပ်စွာခွင့်ပြု ပေးရန် အခုအချိန်တွင်လိုအပ်လျက်ရှိနေပါပြီ။ အချို့ဝန်ထမ်းများမှာ နိုင်ငံကူးလက်မှတ်ရရှိရန် နည်းမျိုးစုံနှင့် တရားမဝင်ခိုးကြောင်ခိုးဝှက်သွားနေကြတာနဲ့စာလျှင် ဝန်ထမ်း ဌာနအသီးသီးမှ သက်ဆိုင်ရာဌာနတွင်း ခွင့်ပြုချက်ဖြင့် နိုင်ငံကူးလက်မှတ်ကို လွတ်လပ်စွာ ထုတ်ပေးရန်အစီအစဉ်ရှိ/မရှိနှင့်ပတ်သက်၍ မေးခွန်းကို ပြည်သူ့လွှတ်တော်ဥက္ကဋ္ဌကြီးမှတစ်ဆင့် လေးစားစွာမေးမြန်းအပ်ပါတယ်ရှင်။ ကျေးဇူးတင်ပါတယ်။</speech>
<speech type='speaker'>ပြည်ထောင်စုရာထူးဝန်အဖွဲ့က ဖြေကြားရန် ဖြစ်ပါတယ်</speech>
<speech><agency id='10'>ဦးစောဗယ်လင်တိုင်း(အဖွဲ့ဝင်၊ ပြည်ထောင်စုရာထူးဝန်အဖွဲ့)</agency>လေးစားအပ်ပါ သော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်တော်ကြီးများ၊ ကိုယ်စိတ် နှစ်ဖြာ ကျန်းမာချမ်းသာပါစေလို့ ဆုမွန်ကောင်းတောင်းအပ်ပါတယ်။ ကျွန်တော်ကတော့ ပြည်ထောင်စု ရာထူးအဖွဲ့ဝင် ဦးစောဗယ်လင်တိုင်းဖြစ်ပါတယ်။ ဥက္ကဌကြီးနှင့် လွှတ်တော်ကိုယ်စားလှယ်များခင်ဗျား။ ရန်ကုန်တိုင်းဒေသကြီး ဗိုလ်တထောင်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါ်မြင့်မြင့်စိုး(ခ) ဒေါ်မေစိုးမှ နိုင်ငံ့ဝန်ထမ်းများအားလုံးသည် ခေတ်အဆက်ဆက်ကန့်သတ်ထားခဲ့တဲ့ နိုင်ငံကူးလက်မှတ် လွတ်လပ်စွာလျှောက်ထားရယူခြင်းနှင့် ခရီးသွားလာခွင့် ကန့်သတ်ခဲ့ခြင်းများအပေါ် ယခုအခါတွင် နိုင်ငံတကာနှင့် ရင်ပေါင်တန်းပြီး အပန်းဖြေခွင့်အနားယူခြင်း၊ ဆေးစစ်ခြင်း၊ မိသားစုများထံ လည်ပတ် ခွင့်ကို တရားဝင်ခွင့်ရက်ခံစားပြီး နိုင်ငံရပ်ခြားသို့သွားလာလည်ပတ်ခွင့်ပေးရန် မိမိအစီအစဉ်ဖြင့် ခရီးသွားလာစေခြင်းကို ခွင့်ပြုပေးနိုင်ရန် အစီအစဉ်ရှိ/မရှိနှင့်စပ်လျဉ်းသည့် အချက်နှစ်ချက်ပါတဲ့ ကြယ်ပွင့်ပြမေးခွန်းတစ်ခုကို မေးမြန်းလာတာရှိပါတယ်။ ပြည်သူ့လွှတ်တော်ကိုယ်စားလှယ်၏မေးခွန်းပါ ပထမအချက်ဖြစ်တဲ့ နိုင်ငံ့ဝန်ထမ်းအားလုံး သည် ခေတ်အဆက်ဆက်ကန့်သတ်ထားခဲ့တဲ့ နိုင်ငံကူးလက်မှတ် လွတ်လပ်စွာလျှောက်ထားရယူခြင်း နှင့်စပ်လျဉ်း၍ နိုင်ငံ့ဝန်ထမ်းများအပါအဝင် နိုင်ငံသားအားလုံးအတွက် နိုင်ငံကူးလက်မှတ်ထုတ်ပေး ခြင်းကို မြန်မာနိုင်ငံ နိုင်ငံကူးလက်မှတ်ထုတ်ပေးရေးအဖွဲ့ ပြည်ထဲရေးဝန်ကြီးဌာနက အဆင်ပြေစွာဆောင်ရွက်ပေးလျက်ရှိပါကြောင်း ရှင်းလင်းဖြေကြားအပ်ပါတယ်။ ဒုတိယအချက်အနေနဲ့ ခရီးသွားလာ ခွင့်ကန့်သတ်ခဲ့ခြင်းအပေါ် ယခုအခါတွင် နိုင်ငံတကာနှင့်ရင်ပေါင်တန်းပြီး အပန်းဖြေခွင့်အနားယူခြင်း၊ ဆေးစစ်ခြင်း၊ မိသားစုများထံ လည်ပတ်ခွင့်ကို တရားဝင်ခွင့်ရက်ခံစားပြီး နိုင်ငံခြားသို့သွားလာ လည်ပတ်ခွင့်ပေးရန်၊ မိမိအစီအစဉ်ဖြင့် ခရီးသွားလာခြင်းကို ခွင့်ပြု ပေးနိုင်ရန်အစီအစဉ်ရှိ/မရှိ သိလိုခြင်းနှင့်စပ်လျဉ်း၍ နိုင်ငံ့ဝန်ထမ်းဥပဒေ၊ နိုင်ငံ့ဝန်ထမ်းနည်းဥပဒေများပါပြဋ္ဌာန်းချက်များအနက် ဆက်စပ်လျက်ရှိတဲ့ နိုင်ငံ့ဝန်ထမ်းများ သတ်မှတ်ချက်များနှင့်အညီ ခံစားခွင့်ရှိတဲ့ အခြေခံအခွင့်အရေး များနှင့် ခွင့်ခံစားခြင်းဆိုင်ရာပြဋ္ဌာန်းချက်များကို ထုတ်နုတ်၍ရှင်းလင်းဖြေကြားသွားမှာဖြစ်ပါတယ်။ ဝန်ကြီးဌာန၊ အဖွဲ့အစည်းများအနေနဲ့ ဖွဲ့စည်းပုံပါရာထူးတစ်ခုတွင် အတည်ပြု ခန့်ထားခြင်းခံရတဲ့ ဝန်ထမ်းဟာ နိုင်ငံတော်၏အကျိုးအတွက် ပေးအပ်သည့်တာဝန်များကို ထမ်းဆောင်ရသဖြင့် နိုင်ငံ့ ဝန်ထမ်းဥပဒေပုဒ်မ ၁၁ ပါ အခွင့်အရေးများကို သတ်မှတ်ချက်များနှင့်အညီ ခံစားခွင့်ရှိပါတယ်။ အဆိုပါအခွင့်အရေးများ၌ ခွင့်ခံစားခွင့်၊ ဆေးစစ်ခံယူမှုနှင့် ဆေးကုသမှုခံယူခွင့်များလည်း ပါဝင်ပါတယ်။ ခွင့်ခံစားခွင့်နှင့်စပ်လျဉ်း၍ နိုင်ငံ့ဝန်ထမ်းဥပဒေပုဒ်မ ၁၄ တွင် ခံစားခွင့်ရှိတဲ့ ခွင့်အမျိုး အစား ၁၀ မျိုးကိုလည်း ပုဒ်မ ၁၅ တွင် ဝန်ထမ်းသည် ခွင့်အမျိုးအစားအလိုက် သတ်မှတ်ထားသော နည်းဥပဒေ၊ စည်းမျဉ်းစည်းကမ်းများနှင့်အညီ ဝန်ကြီးဌာနနဲ့ အဖွဲ့အစည်းများက လုပ်ပိုင်ခွင့်အပ်နှင်း ခြင်းခံရသူ၏ ခွင့်ပြုချက်ဖြင့် ခွင့်ခံစားနိုင်ပါတယ်။ ပုဒ်မ ၁၇ မှာ ဝန်ထမ်းသည် ခွင့်အမျိုးအစား အလိုက် သတ်မှတ်ချက်များနှင့်အညီ ခွင့်တောင်းခံပိုင်ခွင့်ရှိပါတယ်။ ပြဋ္ဌာန်းထားတဲ့ အဆိုပါခွင့်များ ကို ခံစားခွင့်ပြုခြင်းနှင့်စပ်လျဉ်း၍ နိုင်ငံ့ဝန်ထမ်းနည်းဥပဒေ ၇၀ တွင် အချိန်ပြည့်တာဝန်ထမ်းဆောင် လျက်ရှိတဲ့ ဝန်ထမ်းတိုင်းသည် ခွင့်ကိုခံစားခွင့်ရှိသည်။ သို့ရာတွင် အများပြည်သူအကျိုးငှာ လိုအပ်ပါ က ခွင့်ပေးပိုင်ခွင့်ရှိသူသည် တောင်းခံလာတဲ့ခွင့်ကို ငြင်းပယ်ခြင်း၊ ခွင့်ပြုပြီးတဲ့ခွင့်ကို ပယ်ဖျက်ခြင်း၊ ခွင့်ခံစားနေတဲ့ဝန်ထမ်းကို လုပ်ငန်းတာဝန်ထမ်းဆောင်ရာနေရာသို့ ပြန်လည်ခေါ်ယူခြင်း၊ ဝန်ထမ်းတောင်းခံတဲ့ခွင့်အမျိုးအစားကို ပြောင်းလဲသတ်မှတ်ခွင့်ပြုခြင်းနဲ့ တောင်းခံတဲ့ခွင့်ရက်ကို လျှော့ချခွင့် ပြုခြင်းတို့ပြုနိုင်တယ်ဆိုတာလည်း ဖော်ပြထားပါတယ်။ နည်းဥပဒေ ၇၃ နည်းဥပဒေခွဲ(က)တွင် ခွင့်ကိုရာထူးအလိုက်ခွင့်ပြုခြင်းနဲ့စပ်လျဉ်း၍ အရာထမ်းအဆင့်ဝန်ထမ်းများကို သက်ဆိုင်ရာဝန်ကြီးဌာနနဲ့ အဖွဲ့အစည်း၊ အကြီးအမှူး သို့မဟုတ် လုပ်ပိုင်ခွင့်အပ်နှင်းထားခြင်းခံရသူက ခွင့်ပြုနိုင်ပါတယ်။ နည်းဥပဒေခွဲ(ခ)တွင် အမှုထမ်းအဆင့် ဝန်ထမ်းများအတွက်ခွင့်ကို ဝန်ထမ်းအဖွဲ့အစည်း အကြီးအမှူး သို့မဟုတ် လုပ်ပိုင်ခွင့်အပ်နှင်းထားတဲ့ သူက ခွင့်ပြုနိုင်ပါတယ်။ အဲဒီလိုသတ်မှတ်ပြဋ္ဌာန်းထားတာရှိတဲ့အကြောင်း ရှင်းလင်းဖြေကြားအပ်ပါ တယ်။ နိုင်ငံ့ဝန်ထမ်းများခံစားခွင့်ရှိတဲ့ ခွင့်များအနက် လုပ်သက်ခွင့်နဲ့စပ်လျဉ်း၍ နည်းဥပဒေ ၈၀ တွင် ပြက္ခဒိန်နှစ်တစ်နှစ်ကုန်ဆုံးချိန်တွင် ဝန်ထမ်းတစ်ဦး၏ခွင့်စာရင်း၌ ကျန်ရှိတဲ့လုပ်သက်ခွင့်များကို ဆက်လက်စုဆောင်းခွင့်ရှိပါတယ်။ သို့ရာတွင် စုဆောင်းနိုင်တဲ့ခွင့်ရက်သည် နှစ်လထက်မပိုစေရဟူ၍ လည်းကောင်း၊ နည်းဥပဒေ ၈၇ တွင် လုပ်သက်ခွင့်သည် တာဝန်ထမ်းဆောင်သည့်ကာလကိုအခြေပြု၍ ရရှိသောခွင့်ဖြစ်ပါတယ်။ ရရှိသောကာလမှာ တာဝန်ချိန်၏ ၁၁ ပိုင်းတစ်ပိုင်း ဖြစ်ပါတယ်။ ဆိုလိုသည် မှာ အချိန်ပြည့်တာဝန်ထမ်းဆောင်ရက် ၁၁ ရက်ရှိတိုင်း လုပ်သက်ခွင့်တစ်ရက် စုဆောင်းခွင့်ရှိပါတယ်။ ရုံးပိတ်ရက်ဖြစ်ပါကလည်း တစ်ဆက်တည်းထည့်သွင်းရေတွက်ပါတယ်။ လစာမဲ့ခွင့်နှင့်စပ်လျဉ်း၍ နည်းဥပဒေ ၉၆ တွင် လစာမဲ့ခွင့်သည် ဝန်ထမ်း၏ခွင့်စာရင်း၌ အခြားခွင့်အမျိုးအစားများ မကျန်ရှိသည့်အတွက် သို့မဟုတ် အခြားခွင့်အမျိုးအစားများရှိသော်လည်း ဝန်ထမ်းကိုယ်တိုင်က လစာမဲ့ခွင့်ကိုခွင့်ပြု ရန် စာဖြင့်တောင်းခံသည့်အခါတွင် ခွင့်ပြုတဲ့ခွင့်ဖြစ်ပါတယ်။ ဝန်ကြီးဌာနနဲ့ အဖွဲ့အစည်းများအနေနဲ့ အဆိုပါခွင့်များကို ခံစားခွင့်ပြုရာမှာ နိုင်ငံ့ဝန်ထမ်းဥပဒေနဲ့ နိုင်ငံ့နည်းဥပဒေများတွင် ပြည်တွင်းပြည်ပဟူ၍ ခွဲခြားသတ်မှတ်ပြဋ္ဌာန်းထားခြင်းမရှိတဲ့အတွက် နိုင်ငံ့ ဝန်ထမ်းများက သတ်မှတ်ချက်များနှင့်အညီ ခံစားခွင့်ရှိတဲ့ခွင့်ကို တောင်းခံလာပါက ပြည်တွင်း၌ ဖြစ်စေ၊ ပြည်ပ၌ဖြစ်စေ ခံစားခွင့်ပြုရာတွင် နိုင်ငံ့ဝန်ထမ်းနည်းဥပဒေများ နည်းဥပဒေ ၇၀၊ နည်းဥပဒေ ၇၃၊ နည်းဥပဒေ ၈၇ နဲ့ နည်းဥပဒေ ၉၆ တို့ပါ သတ်မှတ်ပြဋ္ဌာန်းချက်များနှင့်အညီ သက်ဆိုင်ရာဝန်ကြီးဌာနနဲ့ အဖွဲ့အစည်းများ၏ စီမံခန့်ခွဲမှုနည်းလမ်းအရ ခွင့်ပေးပိုင်ခွင့်ရှိသူက တာဝန်ယူမှု၊ တာဝန်ခံမှုဖြင့် နိုင်ငံ့ဝန်ထမ်းများ၏ နိုင်ငံရပ်ခြားသို့ မိမိအစီအစဉ်ဖြင့် ခရီးသွားလာစေခြင်းကိစ္စအတွက် ခွင့်ခံစား ခွင့်ကို ဆောင်ရွက်ပေးနိုင်မည်ဖြစ်ပါကြောင်း ပြည်သူ့လွှတ်တော်ဥက္ကဋ္ဌကြီးမှတစ်ဆင့် လေးစားစွာ ဖြေရှင်းတင်ပြအပ်ပါတယ်။ အားလုံးကိုကျေးဇူးတင်ပါတယ်။</speech>
<speech type='speaker'>မိုက်ပေးပါ။</speech>
<speech><mp id='466'>ဒေါ်မြင့်မြင့်စိုး(ခ)ဒေါ်မေစိုး(ဗိုလ်တထောင်မဲဆန္ဒနယ်)</mp>ဟုတ်ကဲ့ရှင့်။ အခုလို ဝန်ကြီးက ပြည့်ပြည့်စုံစုံဖြေသွားတဲ့အတွက် ခွင့်ခံစားခွင့်နဲ့ပတ်သက်၍ ကျွန်မသိရှိခဲ့ရပါတယ်။ ဒါပေမဲ့ ကျွန်မအနေနဲ့က ဝန်ထမ်းတွေဟာ Passport လုပ်တဲ့အခါမှာ ဝန်ထမ်းလို့ရေးလိုက်တာနဲ့ အင်မတန်မှကို တော်တော်ခက်ခဲနေပါတယ်။ နောက်တစ်ခုကလည်း ဝန်ထမ်းတွေက သက်ဆိုင်ရာဌာန အကြီးအကဲရဲ့ခွင့်ပြုချက်လို့ပြောတဲ့အခါမှာ နယ်မှာရှိတဲ့ဝန်ထမ်းဆိုရင် နေပြည်တော်က ညွှန်ကြားရေးမှူးချုပ်၊ ဒုတိယဝန်ကြီးအစရှိတဲ့သူတွေအထိလာနိုင်ဖို့ အလွန်ခက်ခဲပါတယ်။ ကျွန်မ အနေနဲ့သိချင်တာက နိုင်ငံကူးလက်မှတ်(Passport)ကို ဝန်ထမ်းတွေအတွက် လွယ်လွယ်ကူကူ လုပ်ပေးနိုင်ဖို့အတွက် ဘာတွေများဆောင်ရွက်ပေးထားပါသလဲ။ ဘယ်လိုတွေများ စီစဉ်ပေးထားပါ သလဲဆိုတဲ့ ဆက်စပ်မေးခွန်းမေးပါရစေရှင့်။ ကျေးဇူးတင်ပါတယ်။</speech>
<speech type='speaker'>ပြည်ထောင်ရာထူးဝန်အဖွဲ့က ဖြေကြားရန် ဖြစ်ပါတယ်</speech>
<speech><agency id='10'>ဦးစောဗယ်လင်တိုင်း(အဖွဲ့ဝင်၊ ပြည်ထောင်စုရာထူးဝန်အဖွဲ့)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနဲ့ ပြည်သူ့လွှတ်တော်ကိုယ်စားလှယ်များခင်ဗျား။ ကျွန်တော်ဖြေခဲ့တဲ့ အထဲမှာ နှစ်ပိုင်းရှိပါတယ်။ တစ်ပိုင်းကတော့ Passport လျှောက်ထားတဲ့အနေအထားရယ်၊ တစ်ပိုင်းက တာဝန်ရှိတဲ့သူက ခွင့်ပြုတဲ့အနေအထားပေါ့နော်။ သာမန်အားဖြင့်ကတော့ Passport လျှောက်တာဟာ သက်ဆိုင်ရာဌာနကနေ ခွင့်သတ်မှတ်ပြီးတော့ ခွင့်ပြုတယ်ဆိုရင် Passport ထုတ်ပေးတဲ့ဌာနအနေနဲ့ ကတော့ ပြဿနာမရှိပါဘူးခင်ဗျား။ အရေးကြီးတာက သက်ဆိုင်ရာဌာနမှာ ခွင့်ပေးပိုင်ခွင့်ရှိတဲ့သူ ဒါမှမဟုတ်လည်း ဌာနအကြီးအကဲ။ အဲဒီလိုပုဂ္ဂိုလ်တွေက တာဝန်ယူ၊ တာဝန်ခံမှုနဲ့ ခွင့်ပြုမယ်ဆိုရင် ပေးလို့ရပါတယ်။ ဒါက အခုအနေအထားအရ အင်မတန်မှ ပုံစံကျလာပြီလည်းဖြစ်ပါတယ်။ နောက်ပြီးတော့ ဝန်ထမ်းတွေက ဘာလို့ အဲဒီလိုသတ်မှတ်ချက်ရှိတာလဲဆိုတော့ နိုင်ငံ့ဝန်ထမ်း လိုက်နာ ရမယ့်တာဝန်ထဲမှာ တစ်ခုပါတာ ဘာရှိလဲဆိုတော့ အတည်ပြုခန့်ထားခြင်းခံရတဲ့ဝန်ထမ်းဟာ နိုင်ငံတော်၏အကျိုးအတွက်လိုအပ်လျှင် အချိန်ပြည့်တာဝန်ထမ်းဆောင်ရမည်။ မူလတာဝန်အပြင် အခြားလိုအပ်သောတာဝန်များ ပေးအပ်ပါကလည်း ထမ်းဆောင်ရမည်ဟု ပါတဲ့အတွက် ခွင့်ပြုတဲ့ တာဝန်ရှိပုဂ္ဂိုလ်ကလည်း ဒီအခြေအနေပေါ်မှာမူတည်ပြီးတော့ ခွင့်ပြု တဲ့ရက်ကိုလည်း သူကလျှော့ချ လို့ရတယ်။ ခွင့်ပြုတဲ့ကာလကိုလည်း သူက ပြောင်းရွှေ့လို့ရတယ်။ အဲဒါလေးတွေလည်း လုပ်ပိုင်ခွင့် ပေးထားရပါတယ်။ ဒါမှသာလျှင် လုပ်ငန်းဆောင်ရွက်တဲ့နေရာမှာ ပိုမိုပြီးတော့မှ ထိရောက်ဆောင်ရွက် နိုင်မှာဖြစ်ပါတယ်။ အဓိကကတော့ ခွင့်ယူနိုင်ဖို့အဓိကပါပဲ။ ခွင့်ဟာလည်း သတ်မှတ်ထားပြီးသားပါ။ ဒီခွင့်ဟာ သူ့ရဲ့အခွင့်အရေးလည်းဖြစ်ပါတယ်။ အဲဒါကြောင့် ခွင့်ယူပြီးရင်တော့ Passport လျှောက်တဲ့ နေရာမှာတော့ အခက်အခဲမရှိပါဘူး။</speech>
<speech type='speaker'>ပြည်ထောင်စုရာထူးဝန်အဖွဲ့ အဖွဲ့ဝင် ပြန်လည်ထွက်ခွာနိုင်ပါပြီ</speech>
<title>အလုံမြို့နယ်ရှိ မီးရထားလမ်းဟောင်းအား ဆက်လက်အသုံးပြု ရန်နှင့် မီးရထားလမ်းဟောင်းမြေအား တိုင်းတာသတ်မှတ်ပေးရန် အစီအစဉ်ရှိ/မရှိနှင့် စပ်လျဉ်းသည့်မေးခွန်း</title>
<speech type='speaker'>အလုံမဲဆန္ဒနယ်မှ ဦးရဲလွင် မေးမြန်းဖို့ ဖြစ်ပါတယ်</speech>
<speech><mp id='484'>ဦးရဲလွင်(အလုံမဲဆန္ဒနယ်)</mp>လေးစားအပ်တဲ့ ပြည်သူ့လွှတ်တော်ဥက္ကဌကြီးနှင့် အားလုံး မင်္ဂလာပါ။ ကျွန်တော်ကတော့ ရန်ကုန်တိုင်းဒေသကြီး၊ အလုံမဲဆန္ဒနယ်က ပြည်သူ့လွှတ်တော် ကိုယ်စားလှယ် ဦးရဲလွင် ဖြစ်ပါတယ်။ ပြည်သူ့လွှတ်တော်ဥက္ကဋ္ဌကမှတစ်ဆင့် ပြည်သူများကိုယ်စား မေးမြန်းမယ့်မေးခွန်းကတော့ ရန်ကုန်တိုင်းဒေသကြီး၊ အလုံမြို့နယ်ရှိ မီးရထားလမ်းဟောင်းအား ဆက်လက်အသုံးပြုရန် အစီအစဉ်ရှိ/မရှိနှင့် မီးရထားလမ်းဟောင်းမြေအား တိုင်းတာသတ်မှတ်ပေးရန် အစီအစဉ်ရှိ/မရှိကို ဥက္ကဋ္ဌကြီးမှတစ်ဆင့် မေးမြန်းသွားမှာဖြစ်ပါတယ်။ ဥက္ကဋ္ဌကြီးခင်ဗျား။ ကျွန်တော်တို့ ရန်ကုန်တိုင်းဒေသကြီး၊ အလုံမြို့နယ်မှာ ယခင်ကကုန်စည်များ သယ်ယူပို့ဆောင်ရာမှာ အသုံးပြုခဲ့တဲ့ မီးရထားလမ်းဟောင်းရှိပါတယ်။ ဒီမီးရထားလမ်းဟာ အလုံမြို့နယ်ရပ်ကွက်များအလယ်တည့်တည့်မှာ ဖြတ်ဖောက်ထားတဲ့လမ်းလည်းဖြစ်ပါတယ်။ ယခုအခါ မီးရထားလမ်းအသုံးပြုခြင်းမရှိသည်မှာ ၁၀ နှစ် ကျော်ကြာပြီဖြစ်တဲ့အတွက် ဒီလမ်းတစ်လျှောက်မှာ အိမ်တွေ၊ ဆိုင်တွေ၊ ခြုံနွယ်တွေနဲ့ ပိတ်ဆို့ပြီးတော့ မီးရထားလမ်းနဲ့ထိစပ်နေတဲ့ ပြည်သူများမှာလည်း စိုးရိမ်မှု၊ ပူပန်မှုများစွာရှိကြပါတယ်။ ရေရှည်မှာ ဒုစရိုက်သမားများခိုအောင်းရာနေရာလည်း ဖြစ်ပေါ်လာနိုင်ပါတယ်ခင်ဗျား။ ဥက္ကဋ္ဌကြီးခင်ဗျား။ ကျွန်တော့်ကို Power Point ဖြင့်တင်ပြခွင့်ပြုပါရန် လေးစားစွာပန်ကြား တင်ပြအပ်ပါတယ်ခင်ဗျား။ အလုံမြို့နယ်အလယ်တည့်တည့်ကနေ ဖြတ်ဖောက်ထားတဲ့မီးရထားလမ်း အရှည်ဖြစ်ပါတယ်။ ဒါကတော့ လူနေအိမ်တွေနဲ့ မီးရထားလမ်းရဲ့ ပေအကွာကိုပြထားတာဖြစ်ပါတယ်။ အဲဒီတော့ လက်ရှိအသုံးမပြု တာကြာပြီဖြစ်တဲ့ လက်ရှိအလုံမြို့နယ်မီးရထားလမ်းရဲ့ အခြေအနေပဲဖြစ်ပါ တယ်။ ဒါကတော့ အခုလက်ရှိပျက်စီးနေတဲ့ မီးရထားလမ်းရဲ့ ပုံပဲ ဖြစ်ပါတယ်။ ဒါ မီးရထားလမ်းနဲ့ လူနေအိမ်တွေကြားမှာ အမည်မသိဝင်ပြီးနေထိုင်ကြတဲ့ အဆောက်အဦတွေအများကြီးပဲ။ လက်ရှိ ဖြစ်ပေါ်နေတဲ့ ပုံပဲဖြစ်ပါတယ်။ ဒါလည်း လက်ရှိကျူးကျော်ဝင်ရောက်နေတဲ့ လူနေအိမ်တွေပဲ ဖြစ်ပါ တယ်။ ဒါကတော့ အခုအိမ်တွေနဲ့ မီးရထားလမ်းတွေရဲ့ ကြားမှာ လိုင်စင်မဲ့အလုပ်ရုံတွေပါ။ ဝင်ပြီး အလုပ်လုပ်နေတဲ့အလုပ်ရုံ၊ ဂိုဒေါင်တွေပဲ ဖြစ်ပါတယ်။ ဒါကတော့ ကျူးကျော်အိမ်တွေပဲဖြစ်ပါတယ်။ အဲဒီတော့ ကျွန်တော်တို့ ဒီအခုလက်ရှိ လူနေအိမ်တွေနဲ့ မီးရထားလမ်းရဲ့ နှစ်ဖက်ကြားမှာ မီးရထား လမ်းမြေဖြစ်တဲ့အတွက် ရန်ကုန်မြို့တော်စည်ပင်သာယာရေးကလည်း ရေ၊ မီး၊ မိလ္လာစနစ်ကို သူတို့ ဒီမှာ ကောင်းကောင်းဝင်ယူမဆောင်ရွက်ဘူး။ အဲဒီလိုဖြစ်လာတဲ့အခါကျတော့ ဒီတိုက်ခန်းတွေမှာ ဘေးတစ်ဖက်တစ်ချက်မှာနေတဲ့အိမ်တွေက ပြည်သူတွေကနေပြီးတော့ နွေရာသီမှာလည်း မီးရေး၊ ထင်းရေးကိစ္စအတွက် များစွာစိုးရိမ်ပူပန်မှုရှိပါတယ်။ နောက်တစ်ချက် ဒီထဲမှာဝင်နေတဲ့ အမည်မသိ တော်တော်များများဝင်နေတဲ့အခါကျတော့ သူတို့ရဲ့ လုံခြုံရေးကိုလည်း အများကြီးစိုးရိမ်ပူပန်ပါတယ်။ ဒါကြောင့်မို့လို့ မီးရထားလမ်းဘေးတစ်ဖက်တစ်ချက်ကို သန့်ရှင်းရေးပြုလုပ်ပြီးတော့ မီးရထားလမ်းရဲ့ ဘေးဘယ်/ညာမှာ နယ်မြေသတ်မှတ်ပြီး ခြံစည်းရိုးခတ်ဖို့ ပြည်သူတွေအားလုံးက တောင်းဆိုကြတာ ဖြစ်ပါတယ်။ ကျေးဇူးတင်ပါတယ်။ ရေရှည်မှာ ဒုစရိုက်သမားများခိုအောင်းရာနေရာလည်း ဒီလမ်းဘေးတစ်ဖက်တစ်ချက်က ဖြစ်ပေါ်လာနိုင်ပါတယ်။ ဒါမှမဟုတ် မီးရထားလမ်းကို ဆက်ပြီးအသုံးပြုမည်ဆိုပါက ဒီမီးရထား လမ်းဘေး ဘယ်/ညာတစ်လျှောက်မှာ ခြံစည်းရိုးခတ်ဖို့လိုအပ်မှာဖြစ်ပါတယ်။ မီးရထားလမ်းကို ဆက်ပြီးအသုံးပြုမယ်ဆိုရင်လည်း ခြံစည်းရိုးခတ်ပြီး၊ ဆက်ပြီးအသုံးမပြု ဘူးဆိုရင်လည်း ဒီမြေကို ရန်ကုန်မြို့တော်စည်ပင်သာယာရေးကော်မတီကို လွှဲအပ်ပြီးတော့ စနစ်တကျစီမံဆောင်ရွက်ရမှာ ဖြစ်ပါတယ်။ ဒါမှ ဒီမီးရထားလမ်းရဲ့ ဘေးတစ်ဖက်တစ်ချက်မှာနေထိုင်ကြတဲ့ ပြည်သူတွေရဲ့ နောက်ဖေး လမ်းကြားအမှိုက်၊ မိလ္လာစနစ်ဆောင်ရွက်ရာမှာ လွတ်လပ်စွာလုပ်ကိုင်ဆောင်ရွက်နိုင်မှာဖြစ်တဲ့အတွက် အထက်ပါမေးခွန်းကို ပြည်သူ့လွှတ်တော်ဥက္ကဋ္ဌကြီးမှတစ်ဆင့် မေးမြန်းရခြင်းဖြစ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>ပို့ဆောင်ရေးနှင့်ဆက်သွယ်ရေးဝန်ကြီးဌာန ဝန်ကြီးဌာနက ဖြေကြားရန် ဖြစ်ပါတယ်</speech>
''<speech><agency id='23'>ဦးကျော်မျိုး(ဒုတိယဝန်ကြီး၊ ပို့ဆောင်ရေးနှင့်ဆက်သွယ်ရေးဝန်ကြီးဌာန)</agency>လေးစားအပ် ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်ကြီးများအားလုံး၊ ပြည်ထောင်စု အဆင့်အဖွဲ့အစည်းဝင်များနှင့် ဧည့်သည်တော်များအားလုံး မင်္ဂလာအပေါင်းနှင့် ပြည့်စုံကြပါ စေကြောင်း ဆုမွန်ကောင်းတောင်းအပ်ပါတယ်။ ရန်ကုန်တိုင်းဒေသကြီး၊ အလုံမြို့နယ်မှ ပြည်သူ့ လွှတ်တော်ကိုယ်စားလှယ် ဦးရဲလွင်၏ ရန်ကုန်တိုင်းဒေသကြီး၊ အလုံမြို့နယ်ရှိ မီးရထားလမ်းဟောင်း အား ဆက်လက်အသုံးပြုရန် အစီအစဉ်ရှိ/မရှိနှင့် မီးရထားလမ်းဟောင်းမြေအား တိုင်းတာသတ်မှတ် ပေးရန် အစီအစဉ်ရှိ/မရှိ သိလိုခြင်းနှင့်စပ်လျဉ်းသည့်မေးခွန်းအပေါ် ရန်ကုန်တိုင်းဒေသကြီးအစိုးရ အဖွဲ့နှင့်ပေါင်းစပ်ညှိနှိုင်း၍ ပို့ဆောင်ရေးနှင့်ဆက်သွယ်ရေးဝန်ကြီးဌာန ဒုတိယဝန်ကြီး ကျွန်တော် ဦးကျော်မျိုးက ပြန်လည်ဖြေကြားမှာဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ Power Point အသုံးပြု၍ တင်ပြခွင့်ပြုပါရန်နှင့် ပြည့်ပြည့်စုံစုံတင်ပြနိုင်ရန်အတွက် အချိန်ကိုအနည်းငယ်တင်ပြခွင့်ပြုပေးပါရန် တင်ပြအပ်ပါတယ်။ ကိုယ်စားလှယ်တော်ကြီး မေးမြန်းထားတဲ့ ရန်ကုန်တိုင်းဒေသကြီး၊ အလုံမြို့နယ်အတွင်းရှိ မီးရထား လမ်းဟောင်းဟာဆိုရင် ကြည့်မြင်တိုင်-ဝါးတန်းရထားလမ်းရဲ့ တစ်စိတ်တစ်ပိုင်းဖြစ်ပါတယ်။ အဲဒီ ရထားလမ်းဟာဆိုရင် ရန်ကုန်တိုင်းဒေသကြီးအတွင်း အခြေပြု၍ ကုန်စည်တင်ပို့မှုလုပ်ငန်းများဆောင်ရွက်ရန်အတွက် ဖောက်လုပ်ထားတဲ့ စုစုပေါင်း ၂.၃၂ မိုင်အရှည်ရှိ ရထားလမ်းဖြစ်ပြီး စမ်းချောင်းမြို့နယ်၊ အလုံမြို့နယ်နှင့် ဆိပ်ကမ်းမြို့နယ်တို့အတွင်း ဖြတ်သန်းသွားတာဖြစ်ပါတယ်။ ကြည့်မြင်တိုင်-ဝါးတန်းရပ်ရထားလမ်းဟာဆိုရင် ယခင်က အမှတ်(၉၂၇) အဆန်နှင့် (၉၂၈) အစုန်ကုန်ရထားများပြေးဆွဲ၍ ကြည့်မြင်တိုင်မှတစ်ဆင့် မန္တလေး(မြို့ဟောင်းသို့)ကုန်စည်တင်ပို့မှု လုပ်ငန်းများ ဆောင်ရွက်ခဲ့သော်လည်း ၁-၅-၂၀၁၁ ခုနှစ်နောက်ပိုင်းမှစ၍ ကုန်စည်တင်ပို့မှု လမ်းကြောင်း၏ ပြောင်းလဲလာခဲ့သည့်အခြေအနေများအရ အဆိုပါကုန်ရထားများပြေးဆွဲမှုကို ယာယီ ရပ်ဆိုင်းထားခဲ့ပါတယ်။ ရထားဖြင့် ကုန်စည်ပို့ဆောင်မှုလုပ်ငန်းကို ရန်ကုန်တိုင်းဒေသကြီးအတွင်း၌ ပုဇွန်တောင်(စက်ဆန်းကုန်ရုံ)၊ ဓနိတောဆိပ်ကမ်း၊ ဗိုလ်တထောင်ကုန်ရုံ၊ ဝါးတန်းလမ်းကုန်ရုံများကို အဓိကအခြေပြု၍ ဆောင်ရွက်လျက်ရှိပါတယ်။ ဓနိတောဆိပ်ကမ်းနှင့် ဗိုလ်တထောင်ကုန်ရုံတို့သို့ ပုဇွန်တောင်ဘက်မှလည်းကောင်း၊ ဝါးတန်းကုန်ရုံသို့ ကြည့်မြင်တိုင်ဘက်မှလည်းကောင်း ကုန်ရထား များဝင်/ထွက်နိုင်စေရန်နှင့် ပင်မရထားလမ်းကြီးများဖြစ်တဲ့ ရန်ကုန်-မန္တလေးလမ်း၊ ရန်ကုန်-ပြည်လမ်း တို့နှင့် တိုက်ရိုက်ချိတ်ဆက်ပြီး ဝင်/ထွက်နိုင်စေအတွက် ရထားလမ်းကွန်ရက်ကို စနစ်တကျ တည်ဆောက်ထားပါတယ်။ ကြည့်မြင်တိုင်-ဝါးတန်းရထားလမ်းဟာဆိုရင် အလုံမြို့နယ်အတွင်းရှိ ရထားလမ်းဟောင်းကို ဖယ်ရှားလိုက်မယ်ဆိုရင် ကြည့်မြင်တိုင်ဘက်မှ ဝါးတန်းလမ်းကုန်ရုံသို့ ကုန်ရထားများပြေးဆွဲနိုင်မှုရှိတော့မှာမဟုတ်ပါ။) လေးစားအပ်ပါသော ဥက္ကဋ္ဌကြီးခင်ဗျား။ ဂျပန်နိုင်ငံ ODA ချေးငွေဖြင့် အကောင်အထည်ဖော် ဆောင်ရွက်လျက်ရှိသည့် ရန်ကုန်-မန္တလေးရထားလမ်း အဆင့်မြှင့်တင်ရေးစီမံကိန်းရဲ့ အဆင့်(၁) လုပ်ငန်းဖြစ်တဲ့ ရန်ကုန်-တောင်ငူရထားလမ်း အဆင့်မြှင့်တင်ခြင်းလုပ်ငန်းကို ၂၀၁၉ ခုနှစ်၊ အောက်တိုဘာလမှ စတင်ဆောင်ရွက်တော့မှာဖြစ်သဖြင့် လက်ရှိမှာ အဆန်လမ်းနှင့်အစုန်လမ်းဟူ၍ နှစ်လမ်းသွားစနစ်ဖြင့် ရထားများပြေးဆွဲနေရာမှ စီမံကိန်းဆောင်ရွက်မည့်ကာလအတွင်း၌ ရန်ကုန်နှင့် တောင်ငူကြားရထားလမ်းတစ်လျှောက် ရထားလမ်းတစ်လမ်းတည်းကိုသာ အသုံးပြုရန် အစုန်/အဆန် ရထားများကိုပြေးဆွဲရမှာဖြစ်ပြီး အဲဒီရထားလမ်းပြေးဆွဲမှုအတွက် အသုံးပြု နေတဲ့ရထားလမ်းကိုလည်း တစ်ရက်အတွင်းမှာ လေးနာရီမှရှစ်နာရီအထိ ရထားပြေးဆွဲမှု ခေတ္တရပ်ဆိုင်းပေးထားရမှာဖြစ်သဖြင့် အဆိုပါရထားလမ်းမှာ ကုန်ရထားများပြေးဆွဲရန် အခက်အခဲရှိလာမှာဖြစ်ပါတယ်။ အဲဒီအခြေအနေ တွေမှာဆိုရင် ရန်ကုန်မှမန္တလေးသို့ ကုန်စည်တင်ပို့မှုလုပ်ငန်းတစ်စိတ်တစ်ပိုင်းကို ဝါးတန်းလမ်းကုန်ရုံ ၌ အခြေပြု လုပ်ဆောင်ပြီး ကြည့်မြင်တိုင်-ဝါးတန်းရထားလမ်းကိုအသုံးပြု၍ ကြည့်မြင်တိုင်မှ ပြည်လမ်း အတိုင်း မှော်ဇာလမ်းဆုံ၊ အောင်လံ၊ ဆတ်သွား၊ ပျဉ်းမနားလမ်းကြောင်းမှတစ်ဆင့် မန္တလေး (မြို့ဟောင်း)သို့ ကုန်ရထားများပြေးဆွဲနိုင်ရန်နည်းလမ်းကို စီမံလျာထားပါတယ်။ အဲဒီအပြင် ADB ချေးငွေဖြင့်ဆောင်ရွက်မည့် ရန်ကုန်-ပြည်ရထားလမ်းအဆင့်မြှင့်တင်ရေး စီမံကိန်းကို စတင်အကောင်အထည်ဖော်ရန် စီစဉ်ဆောင်ရွက်လျက်ရှိတဲ့အတွက် စီမံကိန်းဆောင်ရွက် မယ့် ကာလအတွင်း၌ ရေကြောင်းမှသယ်ဆောင်လာမည့် တည်ဆောက်ရေးပစ္စည်းများကို ဆူးလေ ဆိပ်ကမ်းမှာချယူပြီးနောက် ကြည့်မြင်တိုင်-ဝါးတန်းရထားလမ်းမှတစ်ဆင့် ပြည်လမ်းပိုင်းသို့ပို့ဆောင် ရမှာဖြစ်ပါတယ်။ ကြည့်မြင်တိုင်-ဝါးတန်းရထားလမ်းရဲ့ ဝါးတန်း-ထော်လီကွေ့ကြား ကမ်းနားလမ်း ကူးနေရာမှာ ပြတ်တောက်နေတဲ့လမ်းဟောင်းကို Dudi Gauge ကားလမ်းကူးသံလမ်းဖြင့် ဆက်ခြင်း လုပ်ငန်းနှင့် ကြည့်မြင်တိုင်-ထော်လီကွေ့အကြား သံလမ်းပြုပြင်ထိန်းသိမ်းခြင်းလုပ်ငန်းတို့အတွက် လမ်းခင်းကျောက် ၁၀၇၉ ကျင်းကို ဖြည့်တင်းခြင်းနှင့်ပက်ကင်ရိုက်ခြင်း ၃၉ ပေ အရှည် ၆၀ ပေါင် သံလမ်း ၂၄၆ ချောင်းကို ၇၅ ပေါင် သံလမ်းဖြင့်အစားထိုးခြင်း၊ သစ်သားဇလီဖားတုံးများကို ကွန်ကရစ် ဇလီဖား ၂၆၈၅ တုံး အသစ်များဖြင့်အစားထိုးလဲလှယ်ခြင်း၊ သံလမ်းကလစ် ၁၉၁၈၈ ခုလဲလှယ်ခြင်း စတဲ့လုပ်ငန်းများကို ၂၀၁၅-၂၀၁၆ ဘဏ္ဍာရေးနှစ်နှင့် ၂၀၁၆-၂၀၁၇ ဘဏ္ဍာရေးနှစ်များအတွင်းဆောင်ရွက်ခဲ့ပါတယ်။ အဆိုပါလုပ်ငန်းများ ဆောင်ရွက်စဉ်အတွင်းကတော့ ရထားလမ်းတစ်လျှောက် ရှိတဲ့ ချုံနွယ်မြက်ပင်များကိုလည်း အတိုင်းအတာတစ်ခုအထိ တစ်ပါတည်းရှင်းလင်းခဲ့ပါတယ်။ လက်ရှိအချိန်မှာ ကြည့်မြင်တိုင်-ထီလီကွေ့ရထားလမ်းပိုင်းမှာ ရထားသံလမ်းပြုပြင်ထိန်းသိမ်းရေး လုပ်ငန်းများမှာအသုံးပြုတဲ့ သံလမ်းပြေးယာဉ် RGC-Rdil Gang Car ကို အခါအားလျော်စွာ ပြေးဆွဲလျက်ရှိပါတယ်။ သို့ဖြစ်ပါ၍ တင်ပြခဲ့တဲ့အကြောင်းများကြောင့် ကြည့်မြင်တိုင်-ဝါးတန်း ရထားလမ်းရဲ့ အလုံမြို့နယ်အတွင်းရှိ ရထားလမ်းအဟောင်းကို အသုံးပြု နိုင်သည့် အခြေအနေတွင် ဆက်လက်ထားရှိရန် လိုအပ်ပါကြောင်း တင်ပြအပ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ အလုံမြို့နယ်နဲ့ စမ်းချောင်းမြို့နယ်အတွင်းရှိ ရထားလမ်းတစ်လျှောက် ခြံစည်းရိုးကာရံခြင်းကို ၁၉၈၈ ခုနှစ်မတိုင်မီကပင် ဆောင်ရွက်ထားခဲ့ပြီး ထော်လီကွေ့မှ ဝါးတန်းအထိ ရထားလမ်းဘေးနှစ်ဘက်ကို Asia World Co.Ltd က ၂၀၁၂-၂၀၁၃ ခုနှစ်မှာ ဆောင်ရွက်ခဲ့ပါတယ်။ သို့ဖြစ်ပါ၍ ကြည့်မြင်တိုင်-ဝါးတန်းရထားလမ်း ဘေးဝဲ/ယာနှစ်ဘက် ခြံစည်းရိုး ၁.၇၇ မိုင်ကိုကာရံထားရှိပြီး ၁.၆၂ မိုင်ကိုခြံစည်းရိုးခတ်ရန် ကျန်ရှိနေပါသည်။ အလုံမြို့နယ် အတွင်းရှိ ရထားလမ်းဟောင်းမြေကို ရန်ကုန်မြို့တော်စည်ပင်သာယာရေးကော်မတီ မြို့ပြစီမံကိန်းနှင့် မြန်မာ့မီးရထားတို့အနေဖြင့် ၂၀၁၈ ခုနှစ် ဧပြီလတွင် ပူးပေါင်းကွင်းဆင်းတိုင်းတာပြီး နယ်နိမိတ် တိုင်းတာသတ်မှတ်တဲ့မြေပုံများ ထုတ်ခဲ့ပြီးဖြစ်ပါတယ်။ ဘယ်ဘက်ပုံက အောင်ချမ်းသာချောင်းကနေအောက်ကြည့်မြင်တိုင်လမ်းအထိ ဧက ၀.၄၆ ဧက ပုံဖြစ်ပါတယ်။ ညာဘက်ပုံကတော့ အောက် ကြည့်မြင်တိုင်လမ်းမှ ဆင်မင်းလမ်းအထိ ၃.၈၀၃ ဧကဖြစ်ပါတယ်။ ဘယ်ဘက်ပုံကတော့ ဆင်မင်းလမ်း ကနေ သစ်တောလမ်းအထိ ၁၀.၄၂၂ ဧကမြေပုံဖြစ်ပါတယ်။ ညာဘက်ပုံကတော့ သစ်တောလမ်း ကနေ ကမ်းနားလမ်းအထိ ၁,၃၆၀ ဧက ဖြစ်ပါတယ်။ သို့ဖြစ်ပါ၍ ရန်ကုန်တိုင်းဒေသကြီး၊ အလုံမြို့နယ်ရှိ ရထားလမ်းဟောင်းကို ဆက်လက်အသုံးပြု သွားရန် စီမံထားပါကြောင်း၊ မြေပြင်ကွင်းဆင်းစစ်ဆေးတွေ့ရှိချက်များအရ ရထားလမ်းနယ်မြေ တစ်လျှောက် အချို့နေရာများမှာ ချုံနွယ်များပေါက်ရောက်နေမှုကို ရှင်းလင်းဆောင်ရွက်သွားမှာ ဖြစ်ပါကြောင်းနှင့် ကိုယ်စားလှယ်တော်ကြီးတင်ပြထားတဲ့ ရထားလမ်းတစ်လျှောက် နယ်နိမိတ်အတွင်း နီးကပ်လျက်ရှိတဲ့ အိမ်များ၊ ဆိုင်ခန်းများ၊ ကျူးကျော်များနဲ့ ကားလမ်းကူးအနီးတစ်ဝိုက်မှာရှိနေတဲ့ ပျံကျ ဈေးသည်များ၊ ဆိုင်အချို့မှ ယာယီမိုးကာများဖြင့် တိုးချဲ့ကာရံထားခြင်းတို့ကို ဖယ်ရှားရှင်းလင်းရေး အတွက် ရန်ကုန်တိုင်းဒေသကြီးအစိုးရအဖွဲ့နှင့် ညှိနှိုင်းပူးပေါင်း၍ ဆောင်ရွက်သွားမှာဖြစ်ပါကြောင်း နှင့် ထိုကဲ့သို့ဖယ်ရှားရှင်းလင်းပြီးပါက လိုအပ်တဲ့နေရာများမှာ ခြံစည်းရိုးကာရံခြင်းလုပ်ငန်းကို အနီးစပ်ဆုံးဘဏ္ဍာရေးနှစ်မှာ ရန်ပုံငွေလျာထားတင်ပြ၍ ဆောင်ရွက်သွားမှာဖြစ်ပါကြောင်း ဖြေကြား အပ်ပါတယ်။ အားလုံးကိုကျေးဇူးတင်ပါတယ်ခင်ဗျား။</speech>
<speech type='speaker'>မိုက်ပေးပါ။</speech>
<speech><mp id='484'>ဦးရဲလွင်(အလုံမဲဆန္ဒနယ်)</mp>လေးစားတဲ့ဥက္ကဋ္ဌကြီးခင်ဗျား။ တစ်ဆက်တစ်စပ်တည်း မေးမြန်းခွင့်ပြု ပါ။ ယခုလိုပြည့်ပြည့်စုံစုံဖြေသွားတဲ့ ပြည်ထောင်စုဒုတိယဝန်ကြီးကို အထူးပဲကျေးဇူးတင် ပါတယ်။ ကျွန်တော်တို့ အလုံမြို့နယ်က မီးရထားလမ်းဟောင်းကို ဆက်လက်အသုံးပြုမယ်လို့ ဒုတိယဝန်ကြီးက ဖြေကြားသွားတာ ဖြစ်ပါတယ်။ ယခုလက်ရှိလည်း ဒီမီးရထားလမ်းဟောင်းရဲ့ ဘေးပတ်ချာလည်မှာ လက်ရှိဖြစ်ပေါ်နေတဲ့ ကျူးတွေ၊ ဆိုင်ခန်းတွေ စည်းကမ်းမရှိဖြစ်နေတဲ့ အခြေအနေတွေကို ဝန်ကြီးကနေ ဆက်လက်ပြီးတော့ဆောင်ရွက်သွားမယ်ဆိုတာလည်း ကျွန်တော် ကြားသိရတဲ့အတွက်ဝမ်းသာပါတယ်။ သို့သော်လည်းပဲ လက်ရှိကျွန်တော်တို့ ဘေးတစ်ဖက်တစ်ချက်မှာ နေထိုင်ကြတဲ့ ဒီလက်ရှိ ပြည်သူတွေကနေပြီးတော့ နွေရာသီရောက်တဲ့အခါတိုင်းမှာ အင်မတန်မှ စိုးရိမ်ပူပန်စိတ်တွေရှိကြ ပါတယ်။ ဘာဖြစ်လို့ဒီလမ်းတစ်လျှောက်မှာ ညဘက်ဆိုရင် မီးရထားလမ်းဟောင်းထဲကို လူတောင်မှ မဖြတ်ရဲတဲ့အနေအထားတစ်ခုရှိပါတယ်။ ဒါကြောင့်မို့လို့ ဒီမီးရထားလမ်းဟောင်းကို ဆက်လက်ပြီး အသုံးပြုမယ်ဆိုလို့ရှိရင် ဒီမီးရထားလမ်းဟောင်းမှာ ဘေးဘယ်/ညာ ခုနကခြံစည်းရိုးခတ်ဖို့ အစီအစဉ် ရှိတယ်လို့လည်းသိရတဲ့အတွက် ဘယ်အချိန်မှာခြံစည်းရိုးခတ်မလဲ။ ပြီးရင် ဒီလမ်းမပေါ်မှာရှိတဲ့ ဒီဆိုင်ခန်းတွေ၊ ကျူးတွေကို ဘယ်အချိန်မှာရှင်းလင်းမလဲဆိုတာကို တစ်ဆက်တစ်စပ်တည်းမေးမြန်းခွင့် ပြုပါရန် လေးစားစွာတင်ပြအပ်ပါတယ်ခင်ဗျား။</speech>
<speech type='speaker'>သဘောတူပို့ဆောင်ရေးနှင့်ဆက်သွယ်ရေးဝန်ကြီးဌာန ဖြေကြားဖို့ ဖြစ်ပါတယ်။</speech>
<speech><agency id='31'>ဦးကျော်မျိုး(ဒုတိယဝန်ကြီး၊ ပို့ဆောင်ရေးနှင့်ဆက်သွယ်ရေးဝန်ကြီးဌာန)</agency>လေးစား အပ်ပါသော ဥက္ကဋ္ဌကြီးခင်ဗျား။ လွှတ်တော်ကိုယ်စားလှယ်ကြီးမေးမြန်းတဲ့ ဆက်စပ်မေးခွန်းကလည်း ဒါမေးသင့်ပါတယ်။ ကျွန်တော့်အနေနဲ့လည်း ကိုယ်ချင်းစာပါတယ်။ အဲဒီရထားလမ်းအနီးတစ်ဝိုက်မှာ နေထိုင်တဲ့ပြည်သူများနဲ့ပတ်သက်ပြီးတော့။ နောက်ပြီး ကျွန်တော် ရှင်းလင်းတင်ပြသွားတဲ့အတိုင်းပဲ။ ကျွန်တော်တို့က အခုနယ်နိမိတ်တိုင်းတာပြီးတော့ မြေပုံတွေလည်းထုတ်ပြီးပြီဖြစ်ပါတယ်။ ဒါကြောင့် မို့လို့ ကျွန်တော်တို့က ဒီရန်ကုန်တိုင်းဒေသကြီးရဲ့ ကွပ်ကဲမှုအောက် ရန်ကုန်မြို့တော်စည်ပင် သာယာရေးအဖွဲ့၊ အထွေထွေအုပ်ချုပ်ရေးဦးစီးဌာန၊ ဒေသဆိုင်ရာအဖွဲ့အစည်းများနဲ့ ပူးပေါင်းပြီးတော့ ကွင်းဆင်းစစ်ဆေးတဲ့အခါ ဒီဖယ်ရှားဖို့လိုတဲ့ အိမ်တွေ၊ ကျူးကျော်တွေကို အတိအကျစာရင်းကောက်ပြီး သိရတဲ့အခါကျမှ ဒီဟာကို ကျွန်တော်တို့ ဖယ်ရှားရေးဆောင်ရွက် အချိန်ကျမှသာ ခြံစည်းရိုးခတ်တဲ့ လုပ်ငန်းကိုစတင်ဆောင်ရွက်ရမှာ ဖြစ်ပါတယ်။ အဲဒီတော့ ကျွန်တော့်အနေနဲ့တင်ပြရမယ်ဆိုရင် ကျွန်တော်မနေ့ကပဲ ရန်ကုန်တိုင်းဒေသကြီးအစိုးရအဖွဲ့သက်ဆိုင်ရာဝန်ကြီးနဲ့ အလုပ်သဘော ကြိုတင် ညှိနှိုင်းပြီးပါပြီ။ ဒီနေ့ဖြေကြားပြီးတဲ့နောက်ပိုင်းမှာ ကျွန်တော် မြန်မာ့မီးရထားကို ရန်ကုန်တိုင်း ဒေသကြီးအစိုးရအဖွဲ့နဲ့ အမြန်ဆုံးချိတ်ဆက်ညှိနှိုင်းပြီးတော့ ဒီဟာကို ပူးပေါင်းအကောင်အထည် ဖော်နိုင်ဖို့အတွက်ကို ကျွန်တော် လမ်းညွှန်သွားမှာဖြစ်ပါကြောင်း တင်ပြအပ်ပါတယ်။</speech>
<speech type='speaker'>ပို့ဆောင်ရေးနှင့်ဆက်သွယ်ရေးဝန်ကြီးဌာန ပြည်ထောင်စုဒုတိယဝန်ကြီး ပြန်လည်ထွက်ခွာနိုင်ပါပြီ</speech>
<title>ကျေးငှက်များ သဘာဝအလျောက်လွတ်လပ်အန္တရာယ်ကင်းစွာနေထိုင်ကျက်စား အသက်ရှင်ရပ်တည် နိုင်ရေး၊ သဘာဝပတ်ဝန်းကျင်ဂေဟစနစ်ကောင်းမွန်စေရေး၊ ကျေးငှက်များကို အဆိပ်ချဖမ်းဆီးမှုများ မပြုလုပ်နိုင်ရေး၊ နိုင်ငံအတွင်းရှိ ရေကန်၊ ရေအိုင်၊ အင်းများသို့ အဆိပ်သင့်ရေဆိုးများ မဝင်လာစေရေး တို့အတွက် လက်ရှိဆောင်ရွက်နေသောလုပ်ငန်းအခြေအနေများကို သိလိုခြင်းနှင့်စပ်လျဉ်းသည့်မေးခွန်း</title>
<speech type='speaker'>လှိုင်းဘွဲ့မဲဆန္ဒနယ်မှ ဦးခင်ချို မေးမြန်းဖို့ ဖြစ်ပါတယ်</speech>
<speech><mp id='255'>ဦးခင်ချို (လှိုင်းဘွဲ့မဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဌကြီးနှင့် ပြည်သူ့ လွှတ်တော်ကိုယ်စားလှယ်များ၊ ပြည်ထောင်စုအဆင့်ဝန်ကြီးများအားလုံး မင်္ဂလာပါလို့ နှုတ်ခွန်းဆက်သအပ်ပါတယ်။ ကျွန်တော်ကတော့ ကရင်ပြည်နယ်၊ လှိုင်းဘွဲ့မဲဆန္ဒနယ်က ပြည်သူ့ လွှတ်တော်ကိုယ်စားလှယ် ဦးခင်ချို ဖြစ်ပါတယ်။ ကျွန်တော်မေးမြန်းလိုတာကတော့ ဆောင်းခိုငှက်များ နှင့်ပတ်သက်ပြီး မေးမြန်းလိုတာဖြစ်ပါတယ်။ ကျွန်တော့်ကို Power Point သုံးစွဲခွင့်ပြုဖို့နှင့် တစ်ဆက်တည်းပြသပေးဖို့ မေတ္တာရပ်ခံပါတယ်။ မြန်မာနိုင်ငံမှာ မိုးရာသီကုန်ပြီးလို့ ဆောင်းရာသီဝင်လာတဲ့အခါမှာ ဆောင်းခိုငှက်တွေက အစုလိုက်အပြုံလိုက်ဝင်ရောက်လာတတ်ကြောင်းလည်း သိရပါတယ်။ ဆောင်းခိုငှက်တွေရဲ့ ပျံသန်းတဲ့ လမ်းကြောင်းကိုးခုရှိကြောင်းနှင့် မြန်မာနိုင်ငံကိုတော့ ဗဟိုအာရှပျံသန်းလမ်းကြောင်း Centrd Asian Flying şệ The East Asian Australian Flying B:cos? sacq.82391 poco:coyl viros တောင်ပိုင်းကျွန်းနိုင်ငံတွေပါဝင်တဲ့ ပျံလမ်းကြောင်းနှစ်ခုကနေဝင်လာကြောင်း သိရပါတယ်။ ရုရှား နိုင်ငံကငှက်တွေလည်း အပါအဝင် ဆောင်းခိုငှက်တွေက နိုဝင်ဘာလကနေ မတ်လလောက်အထိ နေထိုင်စားသောက် ကျက်စားကြကြောင်းလည်း သိရပါတယ်။ ဒီဆောင်းခိုငှက်တွေက မြန်မာနိုင်ငံမှာ ရှိတဲ့အင်းလေးကန်၊ အင်းတော်ကြီးကန်၊ မိုးယွန်းကြီးအင်းနှင့် မိန်းမလှကျွန်းစတဲ့နေရာတွေမှာ နေထိုင် ကျက်စားကြကြောင်းသိရပြီးတော့ မြန်မာနိုင်ငံအလယ်ပိုင်းဒေသ ပလိပ်အင်း၊ တောင်သမန်အင်း၊ စွန်ရဲ အင်း၊ ပျူကန်ဗိဿနိုးအင်း စတဲ့ အင်းအိုင်ရေကန်တွေမှာလည်း နေထိုင်ကျက်စားကြတယ်ဆိုတာကို သိရပါတယ်။ မြန်မာနိုင်ငံကိုဝင်လာတဲ့ငှက်တွေမှာ ငှက်အမျိုးပေါင်း ၁၀၀၀ ကျော်ရှိကြောင်းသိရပါ တယ်။ ငှက်အမျိုးပေါင်း ၅၀၀ ကျော်ဟာ မြန်မာနိုင်ငံမှာရှိတဲ့မျိုးစိတ်တွေဖြစ်ကြောင်းလည်း သိရပါ တယ်။ ဒီငှက်တွေဟာ မြန်မာနိုင်ငံရဲ့ သဘာဝသယံဇာတတွေဖြစ်ပါတယ်။ ဆောင်းခိုငှက်များနေထိုင်ကျက်စားမှုနှင့် သဘာဝနေထိုင်မှုစရိုက်တွေဟာ သုတေသနပြုမှုတွေ အတွက် အလွန်တန်ဖိုးရှိလို့ နိုင်ငံတကာပညာရှင်တွေ လာရောက်သုတေသနပြု နေကြတာတွေရှိသလို သဘာဝပတ်ဝန်းကျင်အလှအပနှင့် ဆောင်းခိုငှက်တွေရဲ့ လှုပ်ရှားပျံသန်းနေမှုတွေဟာ ခရီးသွားများ အတွက် စိတ်ကိုကြည်နူးအပန်းဖြေစရာ၊ စိတ်ဝင်စားစရာဖြစ်လို့ ခရီးသွားလုပ်ငန်းကိုလည်း အများကြီး အထောက်အကူဖြစ်စေပါတယ်။ ဒီငှက်တွေက နွေရာသီရောက်လာတဲ့အခါမှာ အစာရေဆာပေါများပြီးတော့ ရာသီဥတုမျှတတဲ့ ကမ္ဘာ့မြောက်ခြမ်းကို ပြောင်းရွှေ့ ပျံသန်းကျက်စားကြကြောင်းလည်း သိရပါ တယ်။ မြန်မာနိုင်ငံကိုဝင်လာတဲ့ဆောင်းခိုငှက်တွေထဲမှာ ရှားပါးငှက်မျိုးစိတ်တွေ အများအပြားပါဝင်ကြောင်းလည်း သိရပါတယ်။ ဒီလိုငှက်မျိုးစုံကျင်လည်ကျက်စားစရာနေရာတွေဖြစ်တဲ့ သဘာဝရေကန် တွေ၊ အင်းတွေ၊ အိုင်တွေ၊ ချောင်းမြောင်းတွေပေါတဲ့ မြန်မာနိုင်ငံကို ဆောင်းခိုငှက်မျိုးစုံ ပွင့်လင်းရာသီ တစ်ခုလုံးနီးပါး အချိန်မှန်ဝင်ရောက်ကျက်စားနေထိုင်မှုဟာ နိုင်ငံရဲ့ အဖိုးမဖြတ်နိုင်တဲ့ သဘာဝ အရင်း အမြစ်တွေဖြစ်လို့ နိုင်ငံခြားခရီးသွားများကို ဆွဲဆောင်ပေးနိုင်တာကြောင့်လည်း သဘာဝတရားတွေ ကြာရှည်တည်တံ့နိုင်ဖို့ ထိန်းသိမ်းကာကွယ်ရေးဟာနိုင်ငံတိုင်းမှာတာဝန်ရှိပါတယ်။ DVB နဲ့ သတင်းမီဒီယာအချို့တွေမှာတွေ့ရတဲ့သတင်းတွေအရ ဆောင်းခိုငှက်တွေကို အဆိပ်ချ ဖမ်းဆီးသတ်ဖြတ်မှု၊ ပိုက်ထောင်ဖမ်းဆီးမှုများ ပြုလုပ်နေကြကြောင်းနှင့် ငါးဖမ်းရာမှာ အဆိပ်ချ ဖမ်းဆီးမှုတွေကြောင့် ရေနေသတ္တဝါတွေသေဆုံးမှုနှင့် ဒီငါးတွေကိုစားမိတဲ့ငှက်တွေပါ သေဆုံးသူတွေ ဖြစ်ကြောင်း သိရပါတယ်။ ရေနေသတ္တဝါတွေသေဆုံးမှု၊ ရေများညစ်ညမ်းအဆိပ်သင့်နေမှုတွေကြောင့် ရေသတ္တဝါတွေ ရှားပါးလာတာနှင့်အမျှ ဆောင်းခိုငှက်တွေအတွက် အစာရှားပါးလာလို့ ဆောင်းခိုငှက် တွေဝင်ရောက်မှုနည်းလာနိုင်ပါတယ်။ ဒါကြောင့် စနစ်တကျကြိုတင်ကာကွယ်တားဆီးမှုတွေလုပ်ဖို့ လိုအပ်လာပါတယ်။ ကျွန်တော်မေးမြန်းလိုတာက နိုင်ငံရဲ့ သယံဇာတဖြစ်တဲ့ ပြည်တွင်းနှင့်ပြည်ပမှ ဝင်ရောက်လာတဲ့ ကျေးငှက်များ သဘာဝအလျောက်လွတ်လပ်စွာအန္တရာယ်ကင်းစွာနေထိုင်ကျက်စား အသက်ရှည်ရပ်တည်နေထိုင်နိုင်ရေး၊ သဘာဝပတ်ဝန်းကျင်ဂေဟစနစ်ကောင်းမွန်စေရေး၊ ခရီးသွား လုပ်ငန်းအတွက် အထောက်အကူဖြစ်နိုင်စေရေး၊ ကျေးငှက်များကို အဆိပ်ချဖမ်းဆီးမှုများ၊ ပိုက်ထောင် ဖမ်းဆီးမှုများ၊ လက်နက်ကိရိယာအသုံးပြု ခေတ္တဖမ်းဆီးမှုများမပြုလုပ်ရန်နှင့် စက်ရုံ၊ အလုပ်ရုံတွေနှင့် သတ္တုတူးဖော်ရေးအရ အဆိပ်သင့်ရေဆိုးများမဝင်လာရေး၊ နိုင်ငံအတွင်းရှိရေကန်များ၊ ရေအိုင်များနှင့် အင်းများကို ရေများမှ အဆိပ်ဖြစ်စေတတ်တဲ့ဓာတ်သဘာဝများတွေ၊ ပျော်ဝင်နေမှုအခြေအနေတွေကို သုတေသနပြု၊ ဆန်းစစ်မှုများ ဆောင်ရွက်နိုင်ခြင်းရှိ/မရှိနှင့် လက်ရှိဆောင်ရွက်နေသောလုပ်ငန်းများ အခြေအနေများအား ရှင်းလင်းချပြနိုင်ခြင်းရှိ/မရှိပြည်သူ့လွှတ်တော်ဥက္ကဋ္ဌကြီးမှတစ်ဆင့် မေးမြန်းအပ် ပါတယ်။ အားလုံးကိုကျေးဇူးတင်ပါတယ်။</speech>
<speech type='speaker'>သယံဇာတနှင့် သဘာဝပတ်ဝန်းကျင်ထိန်းသိမ်ရေးဝန်ကြီးဌာနက ဖြေကြားရန် ဖြစ်ပါတယ်</speech>
<speech><agency id='26'>ဒေါက်တာရဲမြင့်ဆွေ(ဒုတိယဝန်ကြီး၊ သယံဇာတနှင့် သဘာဝပတ်ဝန်းကျင်ထိန်းသိမ်းရေးဝန်ကြီးဌာန)</agency>လေးစားရပါသော ပြည်သူ့လွှတ်တော်ဥက္ကဋ္ဌကြီးနှင့် ကိုယ်စားလှယ်တော်ကြီးများ မင်္ဂလာပါလို့ နှုတ်ခွန်းဆက်သအပ်ပါတယ်။ ကရင်ပြည်နယ်၊ လှိုင်းဘွဲ့မဲဆန္ဒနယ် ပြည်သူ့လွှတ်တော် ကိုယ်စားလှယ် ဦးခင်ချိုရဲ့မေးခွန်းနှင့်စပ်လျဉ်းပြီးတော့မှ ကျွန်တော် ဒေါက်တာရဲမြင့်ဆွေ ဒုတိယ ဝန်ကြီး သယံဇာတနှင့် သဘာဝပတ်ဝန်းကျင်ထိန်းသိမ်းရေးဝန်ကြီးဌာနက ဖြေကြားသွားမှာ ဖြစ်ပါ တယ်။ ဥက္ကဋ္ဌကြီးခင်ဗျား။ Power Point အသုံးပြုခွင့်ပြုပါရန် တင်ပြအပ်ပါတယ်။ လွှတ်တော် ကိုယ်စားလှယ်ကြီးရဲ့ မေးခွန်းနှင့်ပတ်သက်လို့ ငှက်မျိုးစိတ်များထိန်းသိမ်းကာကွယ်ရေးအတွက် မူဝါဒ နှင့်ဥပဒေများကို ပြင်ဆင်ရေးဆွဲကျင့်သုံးခြင်း၊ နိုင်ငံ၊ ဒေသနှင့် နိုင်ငံတကာအသိအမှတ်ပြုထိန်းသိမ်း ရေးနယ်မြေများသတ်မှတ်ခြင်း၊ ထိန်းသိမ်းကာကွယ်မှုအစီအမံများရေးဆွဲခြင်းနှင့် ထိန်းသိမ်းကာကွယ် မှုမြှင့်တင်ခြင်းတို့ဆောင်ရွက်လျက်ရှိပါကြောင်း ပဏာမတင်ပြအပ်ပါတယ်။ ၂၀၁၈ ခုနှစ် နိုဝင်ဘာလ မှာကျင်းပတဲ့ ပြည်ထောင်စုအစိုးရအဖွဲ့အစည်းအဝေးအမှတ်စဉ် (၂၁/၂၀၁၈)မှာအတည်ပြုခဲ့တဲ့ အမျိုးသားရေဝပ်ဒေသ မူဝါဒမဟာဗျူဟာလုပ်ငန်းများမှာ ဆောင်းခိုငှက်များနှင့်ပတ်သက်၍ ပတ်ဝန်းကျင် ထိန်းသိမ်းရေးလုပ်ငန်းများနှင့် ၎င်းတို့၏အဓိကကျက်စားရာ ဒေသများဖြစ်သည့် ရေဝပ် ဒေသများအပေါ် ပတ်ဝန်းကျင်ညစ်ညမ်းမှုမရှိစေရေးအတွက် မူဝါဒရည်မှန်းချက်များနှင့် လုပ်ငန်းများ ကို ထည့်သွင်းထားပြီးဖြစ်ပါတယ်။ ငှက်များအဓိကကျက်စားရာနယ်မြေဖြစ်တဲ့ ရေဝပ်ဒေသများမှာ ထိန်းသိမ်းကာကွယ်ခြင်း၊ စီမံ အုပ်ချုပ်ခြင်းနှင့် အကျိုးရှိစွာအသုံးချခြင်းတို့ကိုမြှင့်တင်နိုင်ခြင်းအတွက် မိုးယွန်းကြီးအင်းဘေးမဲ့တော၊ အင်းတော်ကြီးတောရိုင်းတိရစ္ဆာန်ဘေးမဲ့တော၊ မိန်းမလှကျွန်းတောရိုင်းတိရစ္ဆာန်ဘေးမဲ့တော၊ မုတ္တမ ပင်လယ်ကွေ့ဒေသ(မွန်ပြည်နယ်အပိုင်း)နှင့် အင်းလေးကန်စတဲ့ နယ်မြေငါးခုကို ရမ်ဆာရေဝပ်ဒေသ ထိန်းသိမ်းရေးနယ်မြေအဖြစ် သတ်မှတ်ထားပြီးဖြစ်ပါတယ်။ ထို့အပြင် ဆောင်းခိုငှက်မျိုးစိတ်များ ထိန်းသိမ်းကာကွယ်ရေးအတွက် ဒေသတွင်းပူးပေါင်းဆောင်ရွက်မှုမြှင့်တင်နိုင်ရန် ငှက်ပျံသန်းရာ လမ်းကြောင်းပေါ်ရှိတဲ့ ရေဝပ်ဒေသကျက်စားနယ်မြေများမှာ ထိန်းသိမ်းကာကွယ်မှုနှင့် သိမြင်နိုးကြားမှု တို့ကိုမြှင့်တင်နိုင်ရန် Flywdy Network Site များအဖြစ် မိုးယွန်းကြီးအင်းဘေးမဲ့တော၊ အင်းတော်ကြီး တောရိုင်းတိရစ္ဆာန်ဘေးမဲ့တော၊ မုတ္တမပင်လယ်ကွေ့၊ မိန်းမလှကျွန်းဘေးမဲ့တောနှင့် နံ့သာကျွန်းတို့ကို သတ်မှတ်ပြီး ဖြစ်ပါတယ်။ ထို့အပြင် နိုင်ငံတကာအဖွဲ့အစည်းများနှင့် ပေါင်းစပ်ပြီးတော့မှ ငှက်ထိန်းသိမ်းရေးလုပ်ငန်းများကို ဆောင်ရွက်လျက်ရှိပါ တယ်။ ဒီပုံကတော့ ရေဝပ်ဧရိယာတွေမှာ လာရောက်ကျက်စားတဲ့ ငှက်မျိုးစိတ်များရဲ့ မှတ်တမ်းဓာတ်ပုံ များဖြစ်ပါတယ်။ ငှက်များသတ်ဖြတ်ခံရခြင်း၏ အဓိကအကြောင်းအရင်းကတော့ အခြေခံစားဝတ် နေရေးအတွက် သတ်ဖြတ်ရောင်းချခြင်းဖြစ်ကြောင်း လေ့လာတွေ့ရှိရပြီး ဥပဒေဖြင့် ထိန်းကျောင်းခြင်း တစ်ခုတည်းဖြင့် ဆောင်းခိုငှက်များသတ်ဖြတ်ခံရမှုကို တားဆီးရန်ခက်ခဲမည်ဖြစ်၍ ထိန်းသိမ်းကာကွယ် ခြင်းဖြင့် ဒေသခံပြည်သူများရဲ့ ဝင်ငွေနှင့် အလုပ်အကိုင်တိုးပွားစေမည့် ဒေသခံအခြေပြု သဘာဝ အခြေခံခရီးသွားလုပ်ငန်းကို မိုးယွန်းကြီးအင်းဘေးမဲ့တော၊ မိန်းမလှကျွန်းနှင့် အင်းတော်ကြီးတောရိုင်း တိရစ္ဆာန်ဘေးမဲ့တောတို့မှာ အကောင်အထည်ဖော်ရန် စီစဉ်ဆောင်ရွက်လျက်ရှိပါတယ်။ ပြည်သူ ပူးပေါင်းပါဝင်မှုဖြင့် လူထုအခြေပြု စောင့်ကြပ်ကြည့်ရှုသတင်းပို့စနစ်ဖြင့် ငှက်အပါအဝင် တောရိုင်း တိရစ္ဆာန်များအား တရားမဝင်သတ်ဖြတ်ခြင်း၊ သယ်ဆောင်ခြင်းနှင့် ရောင်းဝယ်ခြင်းတို့ကို လျော့နည်း ပပျောက်စေရေးအတွက် ဆောင်ရွက်လျက်ရှိပါတယ်။ မန္တလေးတိုင်းဒေသကြီး၊ စဉ့်ကိုင်မြို့နယ် ပုလိပ်အင်းမှ ငှက်များကိုအဆိပ်ချဖမ်းဆီးနေကြောင်း Facebook လူမှုကွန်ယက်မှတွေ့ရှိချက်အရ ၂၀၁၉ ခုနှစ် ဖေဖော်ဝါရီလမှာ သစ်တောဦးစီးဌာန၊ Wildlife Mobile Rescue sagde 48882:28.387:6ps:cosa sunda @m?g?şsag saops: များနှင့်ပူးပေါင်းပြီးတော့မှ အဆိပ်ချမှုများအား ကွင်းဆင်းစစ်ဆေးခြင်း၊ တွေ့ရှိရသောအဆိပ်များအား ဖယ်ရှားခြင်း၊ စောင့်ကြည့်ခြင်း၊ ပညာပေးစည်းရုံးခြင်း၊ အသိပညာပေးပိုစတာများကပ်ခြင်း စသည် တို့ကိုဆောင်ရွက်ခဲ့ပါတယ်။ ကမ္ဘာပေါ်မှာ အရှားပါးဆုံးငှက်မျိုးစိတ်ဖြစ်ပြီး အကောင်ရေ ၁၅၀ နှင့် ၇၀၀ အတွင်းသာကျန်တော့သည့် ရုရှားနှင့် တရုတ်နိုင်ငံမြောက်ပိုင်းမှာသားပေါက်တဲ့ ဘဲပို့ချတ်ငှက် များလာရောက်ဆောင်းခိုကျက်စားပြီး မြန်မာနိုင်ငံရှိ နေရာအနည်းငယ်မှာ ပုလိပ်အင်းလည်း အပါ အဝင်ဖြစ်ပါတယ်။ ပုလိပ်အင်းတွင်အဆိပ်ချခဲ့မှုကြောင့် သေဆုံးခဲ့ရတဲ့ငှက်များထဲမှာ ဘဲပို့ချတ်ငှက် များလည်း ပါဝင်သဖြင့် ဇီဝမျိုးစုံမျိုးကွဲထိန်းသိမ်းကာကွယ်မှုမှာ ကြီးမားတဲ့နစ်နာဆုံးရှုံးမှုဖြစ်ပါတယ်။ ပဲခူးတိုင်းဒေသကြီး၊ မိုးယွန်းကြီးအင်းဘေးမဲ့တောမှာ ဘီလားထောင်ပိုက်တွေကြောင့် ငှက်မျိုး စိတ်တွေ သေဆုံးခြင်းကြောင့် Wildlife Mobile ကယ်ဆယ်ရေးအဖွဲ့တွေစေလွှတ်ပြီးတော့မှ ဆက်စပ် အဖွဲ့အစည်းများ၊ အစိုးရမဟုတ်သောအဖွဲ့အစည်းများနှင့်ပူးပေါင်းပြီးတော့မှကင်းလှည့်ခြင်း၊ လူထု အသိပညာပေးခြင်းနှင့် ပိုစတာများရိုက်ကပ်ခြင်းတို့ကို ၂၀၁၉ ခုနှစ် ဖေဖော်ဝါရီလအတွင်းမှာဆောင်ရွက်ခဲ့ပါတယ်။ ငှက်မျိုးစိတ်များထိန်းသိမ်းရေးမှာ လူထုအသိအမြင်နှင့် ပူးပေါင်းမှုမြင့်မားလာ စေရန် သနားစရာငှက်သတ္တဝါလေးများကို ဖမ်းဆီးသတ်ဖြတ်စားသောက်ခြင်းမပြုပါရန် မေတ္တာရပ်ခံ အပ်ပါသည်ဆိုတဲ့ပိုစတာတွေ ရိုက်ကပ်စိုက်ထူခြင်းများ ဆောင်ရွက်လျက်ရှိပါတယ်။ ၂၀၁၉ ခုနှစ် မတ်လအတွင်းမှာ ရေပျော်ငှက်များ ဖမ်းဆီးသတ်ဖြတ်ခြင်းနှင့် ရောင်းဝယ်ခြင်းမပြုလုပ်ကြရန် အသိပညာပေးဆိုင်းဘုတ်ခြောက်ခုအား မိတ္ထီလာကန်ပေါင်နှင့် မြောက်ကန်ရှိ လူအများဖြတ်သန်း သွားလာသည့်နေရာတွေမှာ စိုက်ထူခြင်းများကို ဆောင်ရွက်ခဲ့ပါတယ်။ ဒါကတော့ ရေပျော်ငှက်များ သတ်ဖြတ်ရောင်းဝယ်မှုမရှိစေရေးအတွက် ကွင်းဆင်းစစ်ဆေးခြင်းနဲ့ လူထုပညာပေးလုပ်ငန်းများကို ပဲခူးတိုင်းဒေသကြီးနှင့် မန္တလေးတိုင်းဒေသကြီးမှာ ဆောင်ရွက်ခဲ့တဲ့မှတ်တမ်းဓာတ်ပုံများဖြစ်ပါတယ်။ တရားမဝင်ရွှေထုတ်လုပ်မှုကြောင့် အင်းတော်ကြီးကန်အတွင်း ပတ်ဝန်းကျင်ညစ်ညမ်းမှု အခြေအနေကို ကွင်းဆင်းလေ့လာမှုများပြုထားပြီးဖြစ်ပြီး တရားမဝင်ရွှေတူးဖော်မှုများ ပပျောက်ရေး အတွက် ဆောင်ရွက်လျက်ရှိသည့်အပြင် အနည်အနှစ်များ ကန်အတွင်းသို့စီးဝင်မှုတားဆီးနိုင်ရေး အတွက်လည်း နုန်းတားဆည်များ တည်ဆောက်ဆောင်ရွက်လျက်ရှိပါတယ်။ ငှက်မျိုးစိတ်များ ကျက်စားသည့် အဓိကနေရာဖြစ်သည့် အင်းလေးကန်နှင့် အင်းတော်ကြီးကန်တို့မှ ရေနမူနာများကို လည်းစုဆောင်း၍ သစ်တောဦးစီးဌာနအောက်ရှိ ရေဓာတ်ခွဲခန်းမှာ ဓာတ်ခွဲစမ်းသပ်စစ်ဆေးမှုကို ပြုလုပ်လျက်ရှိပါတယ်။ ထို့အပြင် ပတ်ဝန်းကျင်ညစ်ညမ်းမှုကြောင့် ရေဝပ်ဒေသများ၏အဆင့်အတန်း မကျဆင်းစေရေးအတွက် ပတ်ဝန်းကျင်ထိခိုက်မှုဆန်းစစ်ခြင်းဆိုင်ရာ လုပ်ထုံးလုပ်နည်းများနှင့် စွန့်ပစ် ပစ္စည်းစီမံခန့်ခွဲမှုကို အမျိုးသားပတ်ဝန်းကျင်ဆိုင်ရာအရည်အသွေးထုတ်လွှတ်မှုလမ်းညွှန်ချက်တို့ကို လိုက်နာဆောင်ရွက်ရေးကြပ်မတ်လျက်ရှိပါတယ်။ ဌာနေငှက်များနှင့် ဆောင်းခိုငှက်များသည် သစ်တောဦးစီးဌာနမှ စီမံခန့်ခွဲခွင့်ရှိသည့် သဘာဝထိန်းသိမ်းရေးနယ်မြေများအပြင် နေရာအနှံ့ ကျရောက်ခြင်းဖြစ်၍ ဆောင်းခိုငှက်ထိန်းသိမ်းကာကွယ်ရေးတွင် ပြည်သူအားလုံးမှ ပူးပေါင်းပါဝင် ဆောင်ရွက်ရန်လိုပါတယ်။ သို့ဖြစ်ပါ၍ လွှတ်တော်ကိုယ်စားလှယ်ကြီးရဲ့ မေးခွန်းနှင့်ပတ်သက်ပြီးတော့မှ သုတေသနပြု ဆန်းစစ်မှုများကို လက်ရှိဝန်ထမ်းများ၏ကျွမ်းကျင်မှုအခြေအနေ၊ ဝန်ထမ်းအင်အားနှင့် ရန်ပုံငွေ အခြေအနေအရ ဌာနမှကျယ်ကျယ်ပြန့်ပြန့်ဆောင်ရွက်နိုင်ခြင်းမရှိသေးသော်လည်း သက်ဆိုင်ရာဝန်ကြီးဌာနများ၊ တက္ကသိုလ်များ၊ သုတေသနအဖွဲ့အစည်းများနှင့် နိုင်ငံတကာအဖွဲ့အစည်းများနှင့် ပူးပေါင်းပြီးတော့မှ သုတေသနလုပ်ငန်းများကို ကြိုးပမ်းဆောင်ရွက်သွားမည်ဖြစ်ပါကြောင်း ထိန်းသိမ်း ကာကွယ်မှုအစီအမံများရေးဆွဲခြင်းနှင့် ထိန်းသိမ်းကာကွယ်မှုမြှင့်တင်ခြင်းတို့ဖြင့် ငှက်မျိုးစိတ် ထိန်းသိမ်းရေးကို ဆောင်ရွက်လျက်ရှိပါကြောင်းနှင့် ဆောင်းခိုငှက်များ၎င်းတို့၏မူလနေရာသို့ ဘေးကင်းစွာပြန်သွားနိုင်ရေးအတွက် ပြည်သူတစ်ရပ်လုံးမှ ပူးပေါင်းပါဝင်ဆောင်ရွက်မည်ဆိုပါက ပိုမို အောင်မြင်မည်ဖြစ်ပါကြောင်း ဖြေကြားအပ်ပါတယ်။ အားလုံးကိုကျေးဇူးတင်ပါတယ်။</speech>
<title>ကန်ပက်လက်မြို့နယ်ရှိ ခေါနူးစုမ်အမျိုးသားဥယျာဉ်သို့ လာရောက်လည်ပတ်ကြသော ပြည်တွင်း ပြည်ပမှ ခရီးသွားများစည်းကမ်းတကျ အပန်းဖြေသွားလာရေးအတွက် မည်သို့စီမံဆောင်ရွက် ထားသည်ကို သိလိုခြင်းနှင့် စပ်လျဉ်းသည့်မေးခွန်း</title>
<speech type='speaker'>ကန်ပက်လက်မဲဆန္ဒနယ်မှ ဦးညွန့်ဝင်း မေးမြန်းဖို့ ဖြစ်ပါတယ်</speech>
<speech><mp id='1151'>ဦးညွန့်ဝင်း(ကန်ပက်လက်မဲဆန္ဒနယ်)</mp>လေးစားအပ်တဲ့ ပြည်သူ့လွှတ်တော်ဥက္ကဋ္ဌ ကြီးနှင့် ပြည်သူ့လွှတ်တော်ကိုယ်စားလှယ်များ၊ ပြည်ထောင်စုအဆင့်အဖွဲ့ အစည်းဝင်များ၊ ဧည့်သည်တော်များအားလုံး မင်္ဂလာပါခင်ဗျား။ ကျွန်တော်ကတော့ ချင်းပြည်နယ်၊ ကန်ပက်လက်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးညွန့်ဝင်းဖြစ်ပါတယ်။ ဒီနေ့ ကျွန်တော်မေးမြန်းလိုတဲ့မေးခွန်း ကတော့ ချင်းပြည်နယ် ကန်ပက်လက်မြို့နယ်ရှိ ခေါနူးစုမ်အမျိုးသားဥယျာဉ် ခေါနူးစုမ်တောင်တွင် လာရောက်လည်ပတ်ကြသော ပြည်တွင်းပြည်ပခရီးသွားများ စည်းကမ်းတကျ အပန်းဖြေလာနိုင်ရေး အတွက် တောင်ဇလပ်ပန်းများ၊ ချယ်ရီပန်းများနှင့် အခြားပန်းမျိုးစိတ်များ စည်းကမ်းမဲ့ခူးယူ သယ်ဆောင်သွားခြင်း၊ စည်းကမ်းမဲ့အမှိုက်စွန့်ပစ်ခြင်း ပြဿနာများကို ထိထိရောက်ရောက် အရေးယူ ကာကွယ်နိုင်ရန် သက်ဆိုင်ရာဝန်ကြီးဌာနမှ မည်သို့အစီအမံများ စီမံဆောင်ရွက်ထားသည်ကို သိရှိလို တဲ့မေးခွန်းမေးမြန်းသွားမှာ ဖြစ်ပါတယ်။ Power Point သုံးစွဲတင်ပြခွင့်ပြုပါခင်ဗျား။ လေးစားအပ်တဲ့ ပြည်သူ့လွှတ်တော် ဥက္ကဋ္ဌကြီးခင်ဗျား။ ကွန်တော်တို့ ချင်းပြည်နယ် ကန်ပက်လက်မြို့နယ်မှာ တည်ရှိတဲ့ ခေါနူးစုမ်(ဝိတိုရိယ)တောင်ဟာ ပင်လယ်ရေမျက်နှာပြင်အထက် အမြင့်ပေ ၁၀၂၀၀ မှာရှိပြီး အရှေ့တောင်အာရှမှာ အမြင့်ဆုံး မြေသားတောင်တစ်တောင်ဖြစ်ပါတယ်။ သစ်တော်ဖုံးလွှမ်းတဲ့တောင်လည်း ဖြစ်ပါတယ်။ မြန်မာနိုင်ငံရဲ့ တတိယအမြင့်ဆုံးတောင် အာဆီယံ အမွေအနှစ်စာရင်းဝင်ဖြစ်ပြီး ကမ္ဘာ့အမွေအနှစ် စာရင်းဝင်နိုင်ဖို့အတွက် UNESCO က စောင့်ကြည့် လေ့လာနေတဲ့ တောင်လည်းဖြစ်ပါတယ်။ သဘာဝရှားပါးမျိုးစိတ်တွေနှင့်တကွ ကမ္ဘာမှာ မျိုးသုဉ်း ပျောက်ကွယ်သွားပြီလို့ထင်ကြတဲ့ မျက်ခုံးဖြူငှက်ပြာခြောက်ကို တစ်ကမ္ဘာလုံးမှာ ခေါနူးစုမ် အမျိုးသားဥယျာဉ်အတွင်း တစ်နေရာတည်းမှာပဲ နောက်ဆုံးတွေ့မြင်ကြရတာဖြစ်ပါတယ်။ ခေါနူးစုမ် တောင်ရဲ့ ထူးခြားချက်ကတော့ တစ်နှစ်ပတ်လုံး ရာသီမရွေးသဘာဝတောပန်း၊ တောင်ပန်းတွေနှင့် မပျက်အလှဆင်ဖူးပွင့်လျက်ရှိပြီး တိမ်ပင်လယ်၊ တိမ်တိုက်တွေရဲ့ အဘက်ဘက်မှာ ကောင်းကင်ဘုံက မဉ္ဇူသက္ကနတ်ပန်းတို့ ပွင့်လန်းရာနန္ဒဝင်ဥယျာဉ်ကြီးလို တင်စားရလောက်အောင် လှပလွန်းတဲ့ ခေါနူးစုမ်တောင်ထိပ်ကြီးပဲ ဖြစ်ပါတယ်။ နှစ်စဉ်ပွင့်လင်းရာသီရောက်တိုင်း သဘာဝရှုခင်းတွေ၊ သဘာဝအလှတရားတွေကို ကြည်နူး ခံစားဖို့၊ အပန်းဖြေဖို့ ပြည်တွင်းခရီးသွား၊ ပြည်ပခရီးသွားတွေအများအပြား လာရောက်လည်ပတ်လေ့ ရှိပါတယ်။ ကျွန်တော်တို့ ချင်းတိုင်းရင်းသားတွေအနေနဲ့ ပြည်တွင်း၊ ပြည်ပခရီးသွားများ စိတ်ပါဝင်စား စွာလာရောက်လည်ပတ်ကြတာကို ဝမ်းသာကြိုဆိုရမှာပဲ ဖြစ်ပါတယ်။ ပြည်တွင်း/ပြည်ပခရီးသွားများ နှစ်စဉ်လာရောက်ခြင်းအတွက် လူဦးရေများလာတာနှင့်အမျှ တာဝန်မဲ့၊ စည်းကမ်းမဲ့ ခရီးသွားတွေရဲ့ အမှိုက်စွန့်ပစ်မှုတွေ၊ ရှားပါးတောင်ဇလပ်ပန်းနှင့် ချယ်ရီပန်းတွေ၊ သစ်ခွပန်းတွေကို ခူးယူသယ်ဆောင် သွားကြတာကြောင့် ခေါနူးစုမ်တောင်ထိပ်ရဲ့ အလှတရားကို ခြိမ်းခြောက်ခံနေရပါတယ်။ စည်းကမ်းမဲ့ တောင်ထိပ်အထိ မော်တော်ယာဉ်တွေနှင့် တက်ရောက်မှုကြောင့် ဖုန်ထတာတွေ၊ ယာဉ်မတော်တဆ ဖြစ်တာတွေ ကြုံကြိုက်နေရပြီး ပြည်ပခရီးသွားတွေ၊ လာရောက်လည်ပတ်သူတွေအတွက် စိတ် အနှောင့်အယှက်များစွာ ဖြစ်ပေါ်နေရပါတယ်။ အမြင့်ပေ ၁၀၀၀၀ အထက်မှာပေါက်ရောက်တဲ့ တောင်ဇလပ်ပန်းနှင့် အခြားအပင်မျိုးစိတ်တွေဟာ တစ်ကြိမ်ယူဖျက်ဆီးရင် ပြန်ပြီးစည်ပင် ဖွံ့ထွားဖို့ ၁၀ စုနှစ်အထိ ပြန်လည်ဝေဆာလာဖို့ရာ မသေချာပါဘူး။ ပြည်တွင်း/ပြည်ပခရီးသွားတွေ တစ်နှစ်ပြီးတစ်နှစ် တိုးလာတာနှင့်အမျှကောင်းမွန်တဲ့ အမှိုက်စွန့်ပစ်မှုစနစ်တွေ သဘာဝပန်းမန်မျိုးစိတ် တွေကို ထိရောက်စွာကာကွယ်ထိန်းသိမ်းရေးလုပ်ငန်းတွေကို စနစ်တကျ အချိန်မီစီမံဆောင်ရွက်ဖို့ လိုအပ် နေပါတယ်။ ဒီလိုမလိုလားအပ်တဲ့ ပြဿနာတွေကို ကြိုတင်ကာကွယ်နိုင်ဖို့အတွက် TV Channel များ ခရီးသွားများ သွားလိုက်နာရမည့် စည်းကမ်း၊ သတ်မှတ်ချက်တွေကို ပညာပေးအစီအစဉ်တွေ ခရီးသွား ရာသီကာလအတွင်း အချိန်နှင့်တစ်ပြေးညီထုတ်လွှင့်ပေးဖို့လည်း လိုအပ်မှာဖြစ်ပါတယ်။ စည်းကမ်းမဲ့ အမှိုက်စွန့်ပစ်သူတွေ တာဝန်ခံ၊ တာဝန်ယူမှုမရှိတဲ့ ခရီးသွားတွေ၊ သဘာဝပတ်ဝန်းကျင်နှင့် အပင် မျိုးစိတ်တွေ၊ စည်းကမ်းမဲ့သယ်ဆောင်သွားမှုတွေကိုတွေ့ရှိရင် ဒဏ်ကြေးပေးဆောင်စေတာမျိုး၊ သစ်တောဥပဒေအရ အရေးယူတာမျိုး ဆောင်ရွက်ဖို့လိုအပ်မှာဖြစ်ပါတယ်။ ခရီးသွားရာသီကာလ အတွင်း ခေါနူးစုမ်အမျိုးသားဥယျာဉ်ဝန်ထမ်းတွေ၊ အရပ်ဘက်အဖွဲ့အစည်းတွေနှင့် ချိတ်ဆက် ပူးပေါင်းပြီး စောင့်ကြည့်ရေးလုပ်ငန်းတွေကိုလည်း လုပ်ဆောင်ကြရမှာပဲ ဖြစ်ပါတယ်။ ပြည်တွင်း/ ပြည်ပခရီးသွားတွေ စိတ်ချမ်းမြေ့ပျော်ရွှင်စွာ အဆင်ပြေပြေ အပန်းဖြေခရီးသွားနိုင်ဖို့ တောင်ပတ်ဝန်း ကျင်သင့်တော်တဲ့နေရာတွေမှာ သန့်ရှင်းသပ်ရပ်တဲ့ သန့်စင်ခန်းနှင့် ရေမိလ္လာဝန်ဆောင်မှုတွေ စနစ်တကျတည်ဆောက်ပေးဖို့ လိုအပ်မှာဖြစ်ပါတယ်။ ဒါကြောင့် ချင်းပြည်နယ်၊ ကန်ပက်လက်မြို့နယ် ခေါနူးစုမ်ရေရှည်သန့်ရှင်းသာယာလှပဖို့ ပြည်တွင်း/ပြည်ပခရီးသွားတွေ၊ စည်းကမ်းတကျခရီးသွား အပန်းဖြေနိုင်ဖို့ တာဝန်သိခရီးသွားတွေကို ဆွဲဆောင်မှုရှိတဲ့ သဘာဝပန်းမန်တွေ၊ သဘာဝအပင် မျိုးစိတ်တွေ၊ ရေရှည်တည်တံ့လှပဖို့ ဦးတည်ရည်ရွယ်ပြီး ဒေသခံချင်းတိုင်းရင်းသား ပြည်သူများ ကိုယ်စား ပြည်သူ့လွှတ်တော်ဥက္ကဋ္ဌကြီးမှတစ်ဆင့် မေးမြန်းအပ်ပါတယ်ခင်ဗျား။ ကျေးဇူးတင်ပါတယ်။</speech>
<speech type='speaker'>သယံဇာတနှင့်သဘာဝပတ်ဝန်းကျင်ထိန်းသိမ်းရေးဝန်ကြီးဌာနက ဖြေကြားရန် ဖြစ်ပါတယ်</speech>
<speech><agency id='26'>ဒေါက်တာရဲမြင့်ဆွေ(ဒုတိယဝန်ကြီး၊ သယံဇာတနှင့်သဘာဝပတ်ဝန်းကျင်ထိန်းသိမ်းရေးဝန်ကြီးဌာန)</agency>လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ် များခင်ဗျား။ ချင်ပြည်နယ်၊ ကန်ပက်လက်မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးညွန့်ဝင်း မေးမြန်းတဲ့ မေးခွန်းနှင့်စပ်လျဉ်းပြီးတော့မှ ချင်းပြည်နယ်အစိုးရအဖွဲ့နှင့် ပေါင်းစပ်ဖြေကြားသွားမှာ ဖြစ်ပါတယ်။ ဥက္ကဋ္ဌကြီးခင်ဗျား။ Power Point အသုံးပြုခွင့်ပြုပါရန် တင်ပြအပ်ပါတယ်။ ချင်းပြည်နယ်၊ မင်းတပ်ခရိုင်၊ မင်းတပ်နဲ့ကန်ပက်လက်မြို့နယ်မှာရှိတဲ့ နတ်မတောင် (ခေါ်) ခေါနူးစုမ် အမျိုးသား ဥယျာဉ်ဟာ ၁၇၆၃၀၀ ဧကကျယ်ဝန်းပြီးတော့မှ ၂၀၁၀ ခုနှစ်မှာ သစ်တောရေးရာဝန်ကြီးဌာန၊ ဝန်ကြီး ရုံးရဲ့ ရုံးအမိန့်ကြော်ငြာစာ အမှတ်(၁၆၄/၂၀၁၀)နဲ့ သတ်မှတ်ဖွဲ့စည်းခဲ့တာဖြစ်ပါတယ်။ တောင်ပေါ် အမြဲစိမ်းသစ်တော၊ အမြဲစိမ်းတော၊ ထင်းရှူးတော၊ တောင်ပေါ်မြက်ခင်းတောတို့ပေါက်ရောက်လျက် ရှိပြီးတော့မှ နို့တိုက်သတ္တဝါ ၃၅ မျိုး၊ ငှက် ၃၄၅ မျိုး၊ ကုန်းနေရေနေနှင့်တွားသွားသတ္တဝါ ၁၀၅ မျိုး၊ လိပ်ပြာ ၉၉ မျိုး၊ အခွံမာပိုးကောင် ၃၅ မျိုး၊ အပင် ၁၀၂၄ မျိုး၊ သစ်ခွ ၉၁ မျိုးနှင့်ဆေးဖက်ဝင်အပင် ၇၁ မျိုးတို့ကို မှတ်တမ်းတင်ထားရှိပြီးဖြစ်ပါတယ်။ ဒေသရင်းငှက်မျိုးစိတ်များဖြစ်တဲ့ မျက်ခုံဖြူငှက်ပြာ ခြောက်နဲ့ ရှားပါးမျိုးစိတ်များဖြစ်တဲ့ ဝိတိုရိယဗားဘက်ငှက်၊ ချင်းတောင်ပုတ်သင်၊ တောင်ဇလပ်ဖြူနှင့် တောင်ဇလပ်ဝါတို့ဟာ အမျိုးသားဥယျာဉ်မှ ထိန်းသိမ်းကာကွယ်ထားတဲ့ အဓိကမျိုးစိတ်များ ဖြစ်ပါ တယ်။ ၂၀၁၂ ခုနှစ်မှာ အာဆီယံအမွေအနှစ်ဥယျာဉ်အဖြစ် သတ်မှတ်ခံခဲ့ရပြီးတော့မှ ၂၀၁၃ ခုနှစ်မှာ မြန်မာနိုင်ငံမှ UNESCO ကိုတင်သွင်းတဲ့ ကမ္ဘာ့သဘာဝအမွေအနှစ်(Naturd World Heritage) လျာထားချက် ခုနစ်နေရာမှာ ထည့်သွင်းခဲ့ပါတယ်။ မြန်မာနိုင်ငံရဲ့ ကမ္ဘာလှည့်ခရီးသည် အများဆုံးလာရောက်တဲ့ ပုဂံဒေသကနေပြီးမှ လာရောက် ရန် လမ်းပန်းဆက်သွယ်ရေးကောင်းမွန်ခြင်း၊ ခရီးသွားများကို ဆွဲဆောင်နိုင်တဲ့ သဘာဝအလှအပများနဲ့ ရှားပါးမျိုးစိတ်များရှိခြင်း၊ အမြင့်ပေ ၁၀၅၀၀ ခန့်ရှိ တောင်ပေါ်သို့ခြေလျင်ဖြင့် အလွယ်တကူ တက်ရောက်နိုင်ခြင်းတို့ကြောင့် ခရီးသွားများဝင်ရောက်မှုဟာ တစ်နှစ်ထက်တစ်နှစ် များပြားလျက် ရှိပါတယ်။ အမျိုးသားဥယျာဉ်က မှတ်တမ်းတင်ထားတဲ့ ငါးနှစ်အတွင်း အမျိုးသားဥယျာဉ်သို့ လာရောက်တဲ့ ခရီးသွားဧည့်သည်အရေအတွက်ကတော့ Power Point မှာဖော်ပြထားရှိတဲ့အတိုင်း ဖြစ်ပါတယ်။ ခရီးသွားဧည့်သည် ဝင်ရောက်မှုများပြားလာတာနဲ့အတူ ပြည်သူ့လွှတ်တော် ကိုယ်စားလှယ်ကြီးရဲ့ မေးခွန်းမှာပါရှိတဲ့အတိုင်း တောင်ဇလပ်ပန်းများ၊ ချယ်ရီပန်းများနှင့် အခြားပန်း များ၊ သဘာဝအပင်များ ခူးယူသွားခြင်း၊ စည်းကမ်းမဲ့အမှိုက်စွန့်ပစ်ခြင်းနှင့် တောင်ထိပ်မှာညအိပ် စခန်းချပြီးမီးဖိုခြင်း၊ အပင်များကို ချိုးဖဲ့၍ ထင်းသုံးခြင်းစတဲ့ သဘာဝပတ်ဝန်းကျင်အပေါ် ထိခိုက်တဲ့ ပြဿနာများကြုံတွေ့လာခဲ့ရပါတယ်။ ခရီးသွားလုပ်ငန်းဖွံ့ဖြိုးလာမှုကြောင့် သဘာဝပတ်ဝန်းကျင်အပေါ် ထိခိုက်မှုမရှိစေရေးအတွက် အမျိုးသားဥယျာဉ်မှ အောက်ဖော်ပြပါ အချက်အလက်များကို ကျွန်တော်တို့ ဆောင်ရွက်လျက်ရှိပါ တယ်။ အဲဒါတွေကတော့ အမှိုက်များစည်းကမ်းမဲ့စွန့်ပစ်ခြင်း မပြုလုပ်ရန်နှင့် တောင်ဇလပ်ပန်း၊ ချယ်ရီပန်းနှင့် အခြားပန်းများကို ခူးဆွတ်ခြင်းမပြုလုပ်ကြရန် တောင်ထိပ်သို့ သွားရောက်တဲ့ လမ်းကြောင်းတစ်လျှောက်မှာ သတိပေးဆိုင်းဘုတ်တွေ တပ်ဆင်ထားရှိပါတယ်။ နောက်တစ်ချက် ကတော့ ဝန်ထမ်းများနှင့် ဒေသခံလူငယ်များစုပေါင်းပြီးတော့မှ အမှိုက်သိမ်းဆည်းခြင်း၊ ပညာပေး ဟောပြောခြင်းနဲ့ ပန်းများခူးခြင်းအားတားဆီးခြင်း၊ ခရီးသွားဧည့်သည်များမှ အမှိုက်များစည်းကမ်းမဲ့ စွန့်ပစ်ခြင်းမပြုလုပ်ရေးအတွက် အမှိုက်စွန့်ပစ်ရန် နေရာများသတ်မှတ်ပြီးအမှိုက်ပုံးကြီး ၁၀ ပုံ ထားရှိ ပေးခြင်း၊ နှစ်ခန်းတွဲ ယင်လုံအိမ်သာ သုံးလုံးဆောက်လုပ်ပေးခြင်း၊ တောင်ခြေရှိ ၁၀ မိုင်ခွဲစခန်းမှာ မောင်းတံဂိတ်တပ်ဆင်ကာ ဝန်ထမ်းများတာဝန်ချထားပြီးစစ်ဆေးခြင်းနှင့် တားမြစ်ထားတဲ့ မြေနေရာ တွေမှာ မီးမွှေးခြင်းပြုလုပ်တဲ့ ခရီးသွားအဖွဲ့တွေကိုလည်း ၂၀၁၈ ခုနှစ် ဒီဇင်ဘာလအတွင်းက ဥပဒေ အရ အရေးယူခြင်းတွေ ဆောင်ရွက်ခဲ့တာရှိပါတယ်။ ခရီးသွားလုပ်ငန်းကြောင့် သဘာဝပတ်ဝန်းကျင်အပေါ် ထိခိုက်မှုနည်းပါးနိုင်သမျှ နည်းစေဖို့ ခရီးသွားဧည့်သည်များအား တောင်ထိပ်သို့ကားဖြင့်လည်းကောင်း၊ ဆိုင်ကယ်ဖြင့်လည်းကောင်း တက်ရောက်ခြင်းကို ပိတ်ပင်ထားပြီးဖြစ်ပါတယ်။ ခရီးသွားဧည့်သည်များအဆင်ပြေရေးနဲ့ ဒေသခံများ ခရီးသွားလုပ်ငန်းမှဝင်ငွေရရှိရေးတို့အတွက် ဆိုင်ကယ်ကယ်ရီနှင့် တောင်ထိပ်သို့ခရီးသည်များ ပို့ဆောင်ခြင်းကို ခွင့်ပြု ထားပေးပါတယ်။ အမျိုးသားဥယျာဉ်စီမံအုပ်ချုပ်ခြင်းနှင့် ထိန်းသိမ်းကာကွယ် ခြင်းကို အထောက်အကူပြုရန်နှင့်ဆက်စပ်ဌာနများအကြား ပေါင်းစပ်ညှိနှိုင်းနိုင်ရန် ချင်းပြည်နယ် အစိုးရအဖွဲ့မှ ဖွဲ့စည်းထားတဲ့ ကန်ပက်လက်နှင့်မတူပီမြို့နယ်အဆင့် တောရိုင်းတိရစ္ဆာန်နှင့် သဘာဝ အပင်များ ကာကွယ်ရေးနှင့် သဘာဝနယ်မြေများ ထိန်းသိမ်းရေး၊ ကြီးကြပ်မှုကော်မတီများမှလည်း အစည်းအဝေးများခေါ်ယူပြီးတော့ တောင်တက်လမ်းကြောင်းတစ်လျှောက်နှင့် တောင်ထိပ်ဝန်းကျင် တို့မှာ ကြုံတွေ့နေရတဲ့ အမှိုက်ပြဿနာများကို ဖြေရှင်းနိုင်ရေးနှင့် ဆိုင်ကယ်ကယ်ရီအသင်းများကို စနစ်တကျ ဖြစ်စေရေးတို့ကို အမြဲတမ်းဆွေးနွေးဆောင်ရွက်လျက်ရှိပါတယ်။ ၂၀၁၉ ခုနှစ်၊ ဖောဖော်ဝါရီလ ၄ ရက်နေ့မှစတင်ပြီး အမျိုးသားဥယျာဉ်မြို့နယ် သစ်တောဦးစီး ဌာန၊ မြန်မာနိုင်ငံရဲတပ်ဖွဲ့၊ ခရီးသွားရဲတပ်ဖွဲ့၊ မြို့နယ်စည်ပင်သာယာရေးအဖွဲ့စတာတို့ပါဝင်တဲ့ ဌာန ပေါင်းစုံအဖွဲ့များကတောင်ခြေရှိ စခန်းမှာအခြေချပြီးတော့မှ ခရီးသွားများစွန့်ပစ်ခဲ့တဲ့အမှိုက်များကို စနစ်တကျ သိမ်းဆည်းရေးနှင့် ဆိုက်ကယ်ကယ်ရီများ စနစ်တကျဖြစ်စေရေးတို့အတွက် ကြီးကြပ် ဆောင်ရွက်လျက်ရှိပါတယ်။ သို့ဖြစ်ပါ၍ ခရီးသွားလုပ်ငန်းကြောင့် အမျိုးသားဥယျာဉ်အတွင်းတောင်ဇလပ်ပန်းများ၊ ချယ်ရီပန်းများ၊ အခြားပန်းမန်များနှင့် သဘာဝအပင်များ ခူးယူသွားခြင်း၊ စည်းကမ်းမဲ့အမှိုက်စွန့်ပစ်ခြင်းတို့ကို လျော့နည်းစေရန် သက်ဆိုင်ရာဌာနများပူးပေါင်းပြီး ပညာပေး၊ အသိပေးနှင့်သတိပေးဆိုင်းဘုတ်များစိုက်ထူခြင်း ဥပဒေနှင့်အညီအရေးယူခြင်း၊ အမှိုက်စွန့်ပစ်မည့်နေရာများသတ်မှတ်ပြီး အမှိုက်ပုံးများထားရှိခြင်းနှင့် ၎င်းတို့၏အမှိုက်များကို သိမ်းဆည်းဖျက်ဆီးခြင်း တို့ကို ဆောင်ရွက်လျက်ရှိပါကြောင်း ဖြေကြားအပ်ပါတယ်။ အားလုံးကို ကျေးဇူးတင်ပါတယ်ခင်ဗျား။</speech>
<title>မောက်မယ်မြို့နယ်ရှိ ကျေးရွာများတွင် အိမ်ခြံ၊ မြေကွက်များအတွက် မြေငှားဂရန်ထုတ်ပေးရန် အစီအစဉ်ရှိ/မရှိနှင့်စပ်လျဉ်းသည့်မေးခွန်း</title>
<speech type='speaker'>မောက်မယ်မဲဆန္ဒနယ်မှ ဦးစိုင်းငေါင်းဆိုင်ဟိန်း မေးမြန်းဖို့ ဖြစ်ပါတယ်။</speech>
<speech><mp id='410'>ဦးစိုင်းငေါင်းဆိုင်ဟိန်း(မောက်မယ်မဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဌကြီးခင်ဗျား။ ကျွန်တော်ကတော့ ရှမ်းပြည်နယ်(တောင်ပိုင်း)၊ လင်းခေးခရိုင်၊ မောက်မယ်မဲဆန္ဒနယ် မှ ပြည်သူ့လွှတ်တော်ကိုယ်စားလှယ် ဦးစိုင်းငေါင်းဆိုင်ဟိန်း ဖြစ်ပါတယ်။ ကျေးလက်ဒေသနေ မဲဆန္ဒရှင် ပြည်သူများ၏ တင်ပြတောင်းဆိုချက်အရ အိမ်ခြံမြေကွက်များ မြေငှားဂရန်ထုတ်ပေးနိုင်ရေးကိစ္စနှင့် စပ်လျဉ်းတဲ့မေးခွန်းကို မေးမြန်းခွင့်တောင်းခံအပ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ကျွန်တော်တို့မောက်မယ်မြို့နယ် တွင် ယခင်အစိုးရသက်တမ်း၌ ၁၂-၉-၂၀၁၅ ရက်နေ့တွင် စဉ့်ဝင်ကျေးရွာအုပ်စု၊ စေတီဖြူကျေးရွာ၌ လူဦးရေ ၁၃၀၊ အိမ်ခြေ ၂၈ အိမ်အတွက် နိုင်ငံတော်မှ အိမ်ငှားဂရန်များပြုလုပ်ပေးပြီး ရွာလုံးကျွတ် ပေးအပ်ပွဲများ ဆောင်ရွက်ခဲ့သည့် မှတ်တမ်းမှတ်ရာများရှိခဲ့ပါတယ်။ ရွာသားများအနေဖြင့် ရွာလုံးကျွတ် ပိုင်ဆိုင်မှုအထောက်အထားများရရှိကြသဖြင့် ဝမ်းသာပျော်ရွှင်ကြသကဲ့သို့ အခြားကျေးရွာများကလည်း ယခုလို ရွာလုံးကျွတ်ဆောင်ရွက်ပေးကြရန် မျှော်လင့်နေကြပါတယ်။ ယနေ့ခေတ်တွင် မြေယာတန်ဖိုး များ မြင့်တက်လာခြင်း၊ စီမံကိန်းတိုးချဲ့လုပ်ငန်းဆောင်ရွက်မှုများ များပြားလာခြင်းတို့ကြောင့် ကျေးလက်နေရွာသူရွာသားများအနေဖြင့် မိမိတို့၏ပိုင်ဆိုင်မှုများကို အာမခံချက်ရရှိရေးဆောင်ရွက်လို ကြခြင်းဖြစ်ပါတယ်။ သို့ဖြစ်ပါ၍ အောက်ပါမေးခွန်းများကို ကျေးလက်နေလူထုကိုယ်စား တင်ပြ မေးမြန်းအပ်ပါတယ်။ ကျေးရွာများတွင် ခိုင်မာသည့် တရားဝင်အထောက်အထားများရရှိရန် အိမ်ခြံ မြေကွက်များ ရွာလုံးကျွတ် မြေငှားဂရန်ထုတ်ပေးနိုင်ခြင်းလုပ်ငန်းများကို နိုင်ငံတော်အစိုးရမှ ဆက်လက်ဆောင်ရွက်ပေးမည့်အစီအစဉ်များ သိရှိလိုပါတယ်ခင်ဗျား။ ကျေးဇူးတင်ပါတယ်။</speech>
<speech type='speaker'>သဘောတူပြည်ထောင်စုအစိုးရအဖွဲ့ရုံးဝန်ကြီးဌာနက ဖြေကြားရန် ဖြစ်ပါတယ်။</speech>
<speech><agency id='33'>ဦးတင်မြင့်(ဒုတိယဝန်ကြီး၊ ပြည်ထောင်စုအစိုးရအဖွဲ့ရုံးဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်ကြီးများအားလုံးနှင့် ဧည့်သည်တော် များအားလုံး မင်္ဂလာအပေါင်းနှင့်ပြည့်စုံပါစေကြောင်း ဦးစွာပထမနှုတ်ခွန်းဆက်သအပ်ပါတယ်။ ကျွန်တော်ကတော့ ပြည်ထောင်စုအစိုးရအဖွဲ့ရုံးဝန်ကြီးဌာနက ဒုတိယဝန်ကြီး ဦးတင်မြင့် ဖြစ်ပါတယ်။ ရှမ်းပြည်နယ်၊ မောက်မယ်မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးစိုင်းငေါင်းဆိုင်ဟိန်း မေးမြန်းတဲ့ကြယ်ပွင့်ပြမေးခွန်းအပေါ်မှာ ရှမ်းပြည်နယ်အစိုးရအဖွဲ့ကိုယ်စား ရှင်းလင်းတင်ပြသွားမှာ ဖြစ်ပါတယ်။ ရှမ်းပြည်နယ်၊ လင်းခေးခရိုင်၊ မောက်မယ်မြို့နယ်အတွင်းရှိ ကျေးရွာများအား မြေငှားဂရန် ထုတ်ပေးနိုင်ရေးကိစ္စနှင့်ပတ်သက်၍ ၂၀၁၅ ခုနှစ်၊ ကျေးရွာမြေငှားဂရန်ထုတ်ပေးရေးစီမံချက်အရ ကောင်းမူးဖိတ်ကျေးရွာတွင် ကျေးရွာမြေငှားဂရန် ၂၈ ခု၊ ၂၀၁၆ ခုနှစ်၊ ကျေးရွာမြေငှားဂရန်ထုတ်ပေး ရေးစီမံချက်အရ ရွာသစ်ကျေးရွာတွင် ကျေးရွာမြေငှားဂရန် ၁၀၇ ခုတို့ကို ထုတ်ပေးနိုင်ခဲ့ကြောင်း သိရှိ ရပါတယ်ခင်ဗျား။ ကျေးရွာမြေငှားဂရန်များထုတ်ပေးရာ၌ ဆောင်ရွက်ရာမှာ အောက်မြန်မာနိုင်ငံ မြို့နှင့်ကျေးရွာမြေများနည်းဥပဒေ ၄၁ မှ ၄၉(ခ)အထိလည်းကောင်း၊ အထက်မြန်မာနိုင်ငံ မြေနှင့်အခွန် နည်းဥပဒေ အပိုဒ် ၇၉(က)မှ ၇၉(ဋ)အထိလည်းကောင်း ပြဋ္ဌာန်းချက်များနှင့်အညီ ဆောင်ရွက်ပေး လျက်ရှိကြောင်း တင်ပြအပ်ပါတယ်။ ကျေးရွာများတွင် မြေငှားဂရန်များထုတ်ပေးခြင်းကြောင့် နိုင်ငံတော်အနေဖြင့် ရသင့်ရထိုက်တဲ့အခွန်ငွေများရရှိပြီးတော့ ကျေးရွာနေပြည်သူလူထုအနေဖြင့် လည်း ကျေးရွာမြေအတွင်း ပိုင်ဆိုင်မှုအထောက်အထားကင်းမဲ့စွာနေထိုင်ခြင်းအစား တရားဝင် အထောက်အထားဖြစ်တဲ့ မြေငှားဂရန်ရရှိခြင်းအားဖြင့် ကျေးရွာနေပြည်သူလူထုရဲ့ စိတ်ပိုင်းဆိုင်ရာ လုံခြုံမှု၊ ရုပ်ပိုင်းဆိုင်ရာလုံခြုံမှုများ ပိုမိုရရှိလာနိုင်မှာဖြစ်ကြောင်း တင်ပြအပ်ပါတယ်။ ဒါကြောင့် လွှတ်တော်ကိုယ်စားလှယ်ကြီး တင်ပြခဲ့တဲ့ သီးခြားတင်ပြထားတဲ့ ဖွံ့ဖြိုးတိုးတက်ပြီးဖြစ်တဲ့ အချို့သော ကျေးရွာများကိုတော့ မြေငှားဂရန်များကို စီမံချက်များနှင့် ထုတ်ပေးခဲ့တာရှိကြောင်း တင်ပြအပ်ပါ တယ်။ လေးစားအပ်ပါသော နာယကနှင့် လွှတ်တော်ကိုယ်စားလှယ်တော်ကြီးများခင်ဗျား။ သို့သော် လည်း အချို့ကျေးရွာအများစုကတော့ မြို့မြေများကဲ့သို့ စနစ်တကျအကွက်ရိုက်ဖော်ထုတ်၍ မြေနေရာ ချထားခြင်းမဟုတ်ဘဲ မြေယာအက်ဥပဒေများဖြင့် ကျေးရွာနယ်နိမိတ်များ သတ်မှတ်ပြီးတော့ ၎င်း ကျေးရွာနယ်နိမိတ်အတွင်း မြေတည်နေရာပုံစံအမျိုးမျိုး၊ မြေဧရိယာအကျယ်အဝန်းကလည်း အမျိုးမျိုး နှင့် နေထိုင်လျက်ရှိခြင်းများကြောင့် ရွာလုံးကျွတ်မြေငှားဂရန်ထုတ်ပေးနိုင်ရေးအတွက် အစိုးရအဖွဲ့ အနေဖြင့် ပြည်နယ်အဆင့်မှစ၍ ရပ်ကွက်၊ ကျေးရွာအဆင့်အထိ လုပ်ငန်းအဖွဲ့များကို ဖွဲ့စည်းဆောင်ရွက်ပေးရမှာ ဖြစ်ပါတယ်။ ပြီးရင်လည်း မြေတိုင်းတာရေးလုပ်ငန်းများ ဆောင်ရွက်နိုင်ဖို့ အတွက်ကို မြို့နယ်အထွေထွေအုပ်ချုပ်ရေးဦးစီးဌာနမှ မြို့နယ်အုပ်ချုပ်ရေးမှူး၊ မြို့နယ်လယ်ယာမြေ စီမံခန့်ခွဲရေးနှင့် စာရင်းအင်းဦးစီးဌာနမှ မြို့နယ်ဦးစီးဌာနမှူးတို့အား ၁၈၈၀ ခုနှစ်၊ မြန်မာနိုင်ငံတော် မြေနယ်သတ်အက်ဥပဒေ ပုဒ်မ ၂ အရ နယ်နိမိတ်သတ်မှတ်ရေးအရာရှိနှင့် နယ်နိမိတ်ကြပ်မတ်ရေး အရာရှိအဖြစ် နိုင်ငံတော်အစိုးရကိုယ်စား စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာနမှ ခန့်အပ်တာဝန်ပေးအပ်ရန်လိုမည်ဖြစ်ကြောင်း တင်ပြအပ်ပါတယ်။ ကျေးရွာများရှိ အိမ်ခြံမြေကွက်များ ရွာလုံးကျွတ် မြေငှားဂရန်ထုတ်ပေးနိုင်ရေးအတွက် မြေတိုင်းတာရေးလုပ်ငန်းများ ဆောင်ရွက်ရာတွင် လည်း ကွက်စိတ်၊ ကွက်ကျဲတိုင်းတာဆောင်ရွက်ရမည်ဖြစ်ပြီး မြေတိုင်းတာခြင်းလုပ်ငန်းများ ဆောင်ရွက်ခြင်းအတွက် ကုန်ကျမယ့်ကုန်ကျစရိတ်များကိုလည်း ပြည်နယ်အစိုးရအဖွဲ့မှ ကျခံ ဆောင်ရွက်ပေးရန်လိုအပ်မည်ဖြစ်ပါကြောင်း တင်ပြအပ်ပါတယ်။ သို့ဖြစ်ပါ၍ ကျေးရွာများအားလုံး အတွက် မြေငှားဂရန်များ ထုတ်ပေးနိုင်ရေးကိစ္စနှင့်ပတ်သက်ပြီး နိုင်ငံတော်အစိုးရမှ စီမံချက်တစ်ရပ် အနေဖြင့် ရေးဆွဲချမှတ်ဆောင်ရွက်ပေးနိုင်မှသာလျှင် မြေယာဥပဒေ၊ လုပ်ထုံးလုပ်နည်းများနှင့်အညီကျေးရွာများအားလုံးအတွက် မြေငှားဂရန်များ ဆောင်ရွက်ပေးသွားနိုင်မည်ဖြစ်တဲ့အတွက် လတ်တလောအစီအစဉ်မရှိသေးပါကြောင်း ရှမ်းပြည်နယ်အစိုးရအဖွဲ့ကိုယ်စား ရှင်းလင်းဖြေကြားအပ် ပါတယ်ခင်ဗျား။ ကျေးဇူးတင်ပါတယ်ခင်ဗျား။</speech>
<speech type='speaker'>မိုက်ပေးပါ။</speech>
<speech><mp id='410'>ဦးစိုင်းငေါင်းဆိုင်ဟိန်း(မောက်မယ်မဲဆန္ဒနယ်)</mp>တစ်ဆက်တစ်စပ်တည်းမေးခွန်း မေးမြန်းခွင့်ပြုပါခင်ဗျား။ အခုလို ကျွန်တော်တို့မြို့နယ်မှာဆိုရင်တော့ ရပ်ကွက်တစ်ခုမှာ ဝင်ပြီးတော့မှဆောင်ရွက်နေတာရှိတယ်ပေါ့နော်။ ဒီလိုစီမံချက်မျိုးပေါ့။ အခုဒီမေးခွန်းကို ကျွန်တော်တင်တာ (၁၁)ကြိမ်မြောက်မှာ တင်သွင်းခဲ့တာ ဖြစ်ပါတယ်။ ပြီးတော့ လက်တွေ့မြေပြင်မှာ တကယ်အကောင် အထည်ဖော်ရတာသည် မြို့နယ်အထွေထွေအုပ်ချုပ်ရေးဦးစီးဌာနက ဦးဆောင်တာဆိုပေမဲ့ တကယ် ဆောင်ရွက်နေရတာသည် မြေစာရင်းဦးစီးဌာနများ ဖြစ်ပါတယ်။ အဲဒါကြောင့် လုပ်ငန်းဆောင်ရွက်ရတဲ့ နယ်မှာ ရုံးလုပ်ငန်းတစ်ပိုင်း၊ ဒီလိုစီမံချက်လုပ်ငန်းတစ်ပိုင်းဖြစ်တဲ့အခါကျတော့ နှောင့်နှေးကြန့်ကြာမှု တွေ ကျွန်တော်တို့တွေ့ရတာ ဖြစ်ပါတယ်။ တကယ်လို့ စီမံချက်အရ အကန့်အသတ်နဲ့ ဥပမာ သုံးလ၊ လေးလတန်သည်တစ်ဖြတ် အဲဒီလိုမျိုးဆောင်ရွက်နိုင်ခဲ့တယ်ဆိုရင်တော့ သာမန်ဒီလိုမျိုးမြို့သေး၊ မြို့ငယ်၊ ရွာငယ်တွေမျိုးဆိုရင်တော့ လျင်လျင်မြန်မြန်နဲ့ပြီးစီးသွားမှာ ဖြစ်ပါတယ်။ ဒါကြောင့် စီမံချက် အရ ညွှန်ကြားတဲ့အခါမျိုးမှာ အကန့်အသတ်ထားရှိပြီး ဆောင်ရွက်ပေးဖို့ ဆက်လက်ညွှန်ကြားပေးနိုင်ဖို့ အစီအစဉ်ရှိ/မရှိ သိရှိလိုပါတယ်ခင်ဗျား။</speech>
<speech type='speaker'>သက်ဆိုင်ရာဝန်ကြီးဌာနက ဖြေကြားရန် ဖြစ်ပါတယ်</speech>
<speech><agency id='33'>ဦးတင်မြင့်(ဒုတိယဝန်ကြီး၊ ပြည်ထောင်စုအစိုးရအဖွဲ့ရုံးဝန်ကြီးဌာန)</agency>လေးစားရပါသော ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ အခုနက လွှတ်တော်ကိုယ်စားလှယ်ကြီး ထပ်ဆင့် မေးခွန်းမေးတဲ့ လက်တွေ့မြေပြင်မှာ မြေစာရင်းဦးစီးဌာနက ဆောင်ရွက်နေရပါတယ်။ ဦးဆောင်ပြီး တော့ ရုံးလုပ်ငန်းတစ်ပိုင်း၊ စီမံချက်များတစ်ပိုင်းနဲ့လုပ်တဲ့အခါမှာ နှောင့်နှေးကြန့်ကြာတဲ့အတွက် ကြောင့် ဒီအပေါ်မှာ ညွှန်ကြားဆောင်ရွက်ပေးနိုင်ခြင်းရှိ/မရှိဆိုတဲ့နေရာမှာ သက်ဆိုင်ရာ ကျွန်တော် အခုနက ဖြေကြားတဲ့အထဲမှာပါပါတယ်။ ကျေးရွာများအားလုံးအတွက်ကတော့ အခက်အခဲရှိပြီးတော့ ဖွံ့ဖြိုးတိုးတက်လာတဲ့ရွာများအတွက်ကတော့ သက်ဆိုင်ရာကျေးရွာတာဝန်ခံများ၊ မြို့နယ်၊ ခရိုင် အဆင့်ဆင့်သောပုဂ္ဂိုလ်များတင်ပြပြီးတော့မှ စီမံချက်များ အဆင့်နဲ့ပေါ့လေ။ ရေးဆွဲဆောင်ရွက်ပေး မယ်ဆိုရင် ကျွန်တော်တို့ဘက်က ဆောင်ရွက်ပေးဖို့လည်း ညွှန်ကြားထားပြီးဖြစ်ပါတယ်ခင်ဗျား။ ဥပမာ အားဖြင့် ယခင်တုန်းက သစ်တောမြေမှာ သွားရောက်ပြီးတော့ နေထိုင်လုပ်ကိုင်ကြရင်းနဲ့ ဖြစ်တဲ့ပုဂ္ဂိုလ် တွေအတွက်ကို နိုင်ငံတော်သမ္မတရုံးကနေပြီးတော့မှ အိမ်ခြေ ၅၀ နှင့်အထက်ဖြစ်ခဲ့ရင် သစ်တောမြေ က ပယ်ဖျက်ပြီးတော့မှ အထွေထွေအုပ်ချုပ်ရေးဦးစီးဌာနက မြေဂရန်များပေးပါဆိုတဲ့အတွက် ကျွန်တော်တို့ဆောင်ရွက်ပေးတာမျိုး ရှိပါတယ်။ ဒါကြောင့်လည်း သက်ဆိုင်ရာဝန်ကြီးချုပ်များကနေပြီးတော့မှ ကျေးရွာများအလိုက် ဘယ်ကျေးရွာ၊ ဘယ်ကျေးရွာတွေကတော့ ဒီလိုဖွံ့ဖြိုးတိုးတက်လျက်ရှိပါ တယ်။ ဒါကြောင့် ဒီအပေါ်မှာ အမြန်ဆုံး ကျွန်တော်တို့မြေငှားဂရန်ဆောင်ရွက်ပေးဖို့ တင်ပြလာရင် ကျွန်တော်တို့အမြန်ဆုံးဆောင်ရွက်ပေးနိုင်မှာ ဖြစ်ပါတယ်။ အဲဒီတော့ ဒီဥပဒေအရတော့ ကျေးရွာများ၊ ရပ်ကွက်၊ ကျေးရွာ၊ မြို့နယ်၊ ခရိုင်များ ဖွဲ့စည်းတည်ထောင်ခြင်းကို ဖွဲ့စည်းပုံအခြေခံဥပဒေပုဒ်မ ၅၄ အရ ဝန်ကြီးချုပ်ကြီးများက ဥပဒေနှင့်အညီ ဆောင်ရွက်ရတာ ဖြစ်ပါတယ်။ ဒါကြောင့်လည်း ဝန်ကြီးချုပ်ကြီးများကနေပြီးတော့မှ ဒီရွာ၊ ဒီရွာတွေကတော့ ဖွံ့ဖြိုးတိုးတက်နေပြီ။ ဒါကြောင့် ဒီအပေါ်မှာ ကျေးရွာမြေငှားဂရန်များ အမြန်ဆုံးဆောင်ရွက်ပေးပါဆိုပြီးတော့ ညှိနှိုင်းလာခဲ့ရင် ကျွန်တော်တို့ဝန်ကြီးဌာနအနေနဲ့ သက်ဆိုင်ရာအထွေထွေအုပ်ချုပ်ရေးဦးစီးဌာန အုပ်ချုပ်ရေးမှူးများ နှင့် စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာနမှ လယ်ယာမြေစီမံခန့်ခွဲရေးနှင့် စာရင်းအင်း ဦးစီးဌာန(ယခင်မြေစာရင်းဦးစီးဌာန)တို့နဲ့ ညှိနှိုင်းပြီးတော့မှ အမြန်ဆုံးဆောင်ရွက်ပေးဖို့အတွက်ကို ညွှန်ကြားဆောင်ရွက်ပေးသွားမည်ဖြစ်ပါကြောင်း လေးစားစွာဖြင့် တင်ပြအပ်ပါတယ်ခင်ဗျား။</speech>
<title>တောင်သူများ၏ ကျွဲ၊ နွားများအတွက် လိုအပ်နေသော နွားစားကျက်မြက်ခင်းများကို ပိုင်ဆိုင်မှု ပုံစံ(၇) ပြုလုပ်ပေးရန် အစီအစဉ်ရှိ/မရှိနှင့် စပ်လျဉ်းသည့်မေးခွန်း</title>
<speech type='speaker'>မင်းတုန်းမဲဆန္ဒနယ်မှ ဒေါ်ခင်သန်းနု မေးမြန်းဖို့ ဖြစ်ပါတယ်</speech>
<speech><mp id='273'>ဒေါ်ခင်သန်းနု(မင်းတုန်းမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌ ကြီးနှင့် ယနေ့ အစည်းအဝေးသို့တက်ရောက်လာသူများအားလုံး မင်္ဂလာပါရှင်။ ကျွန်မကတော့ မကွေးတိုင်းဒေသကြီး၊ မင်းတုန်းမဲဆန္ဒနယ်က ပြည်သူ့လွှတ်တော်ကိုယ်စားလှယ် ဒေါ်ခင်သန်းနု ဖြစ်ပါ တယ်။ ဒီကနေ့ ကျွန်မမေးလိုတဲ့မေးခွန်းကတော့ မြန်မာနိုင်ငံအတွင်း လက်မှုလယ်ယာမှ စက်မှု လယ်ယာသို့ မကူးပြောင်းနိုင်သေးတဲ့ တောင်သူများရဲ့ ကျွဲ၊ နွားများအတွက် စားကျက်မြက်ခင်းကို တည်ထောင်ပေးရန် အစီအစဉ်ရှိ/မရှိမေးခွန်းကို မေးမြန်းသွားမှာဖြစ်ပါတယ်။ ဥက္ကဌကြီးရှင်။ Power Point အသုံးပြုခွင့်ပေးပါရှင်။ ယခု ကျွန်မမေးတဲ့မေးခွန်းဟာ ကျွန်မရဲ့ မဲဆန္ဒနယ်မြေက တောင်သူများ အတွက် စားကျက်မြက်ခင်းတည်ထောင်လိုခြင်းကြောင့် မေးမြန်းခြင်းဖြစ်ပါတယ်။ ကျွန်မတို့မြန်မာနိုင်ငံ ဟာ စိုက်ပျိုးရေးကို အဓိကထားလုပ်ကိုင်ကြတဲ့နိုင်ငံ ဖြစ်တဲ့အလျောက် စိုက်ပျိုးရေးလုပ်ကိုင်သူ အချို့ တောင်သူများမှာ လက်မှုလယ်ယာမှ စက်မှုလယ်ယာသို့ ကူးပြောင်းလုပ်ဆောင်နေကြပြီဖြစ်သလို အချို့ တောင်သူများမှာ စက်မှုလယ်ယာသို့မကူးပြောင်းနိုင်သေးဘဲ ကျွဲ၊ နွားများဖြင့်သာ ထွန်ယက်နေကြရဆဲ ဖြစ်ပါတယ်။ ကျွန်မတို့ မင်းတုန်းမြို့ဟာ ၉၉ ရာခိုင်နှုန်းသောတောင်သူများဟာ ကျွဲ၊ နွားများဖြင့်သာ ထွန်ယက်နေကြပါတယ်။ ဒီတော့ ကျွဲ၊ နွားများရဲ့ အစာအတွက် ကျွဲ၊ နွားများစားရန် မြက်ခင်းများ လိုအပ် လျက်ရှိပါတယ်။ မြက်ခင်းများကို မိမိတို့လယ်အနီးတောင်ကုန်းကို မိဘ၊ ဘိုးဘွားလက်ထက်မှစလို့ ခြံစည်းရိုးခတ်ပြီး ကျွဲ၊ နွားများ လွှတ်ကျောင်းလေ့ရှိကြပါတယ်။ နွားစာအတွက် သဘာဝပေါက်တဲ့ မြက်ပင်များကို မွေးမြူထားလေ့ရှိပါတယ်။ များသောအားဖြင့် နွားစာအတွက် မြက်မွေးမြူထားတဲ့ခြံထဲမှာ အရိပ်ရပင်ကြီးများကို စိုက်ပျိုးလေ့ မရှိပါဘူးရှင်။ အချို့မြက်ခင်းများဟာ ကာကွယ်တောအတွင်း ပါဝင်နေကြသလို အချို့မြက်ခင်းတွေဟာ ကာကွယ်တောအတွင်း မပါဝင်ဘဲ မြေလွတ်မြေရိုင်းစာရင်း ထဲ ပါဝင်နေတာတွေလည်း ရှိပါတယ်။ ဒီနေရာမှာ ကျွန်မဆွေးနွေးလိုတာက ကာကွယ်တောအတွင်း ရောက်နေတဲ့ မြက်ခင်းတွေကို ကိုးခရိုင်စိမ်းလန်းစိုပြည်ရေးအတွက် အရိပ်ရပင်ကြီးများကို စိမ်းစိုဦးစီးဌာနက ဝင်ရောက်စိုက်ပျိုးကြပါတယ်။ ဒါကို တောင်သူများက နွားစာမြက်မွေးမြူတဲ့အတွက် အရိပ်ရအပင်ဖြစ်တဲ့ အပင်ကြီးများကို မစိုက်ပျိုးလိုကြပါဘူး။ အရိပ်ရအပင်ကြီးထွားလာလျှင် မြက်ပင် မရှင်သန်ဘူးလို့ ဆိုပါတယ်။ စိုက်ပျိုးပင်များရှင်သန်ဖို့အတွက် ဆေးဖျန်းတဲ့အခါလည်းရှိပါတယ်။ ဒီအခါမှာ နွားကျောင်းလို့မရပြန်ပါဘူး။ နွားစာအခက်အခဲ ရှိလာပါတယ်။ တောင်သူများအတွက် မြက်ခင်းမရှိမဖြစ် လိုအပ်ပါတယ်။ အဲဒီမြက်ခင်းတွေဟာ လယ်ကဲ့သို့ ပိုင်ဆိုင်မှုပုံစံ(၇)လည်းမရနိုင် သလို အခြားပိုင်ဆိုင်မှုလည်း မရှိကြပါဘူး။ မြေလွတ်မြေရိုင်းလျှောက်ခွင့်လည်း မရကြပါဘူးရှင်။ မြေလွတ်မြေရိုင်းလျှောက်မယ်ဆိုပါက ရာသီသီးနှံတစ်မျိုးမျိုးစိုက်ပျိုးရမယ့်အတွက် ဖြစ်ပါတယ်။ တောင်သူများက နွားစာအတွက် ဘယ်သီးနှံမှမစိုက်ဘဲ သဘာဝမြက်ကိုသာ မွေးမြူချင်ကြတာဖြစ်လို့ စားကျက်သီးသန့် တည်ထောင်လိုခြင်းဖြစ်ပါတယ်။ ဒီတော့ ကာကွယ်တောအတွင်းကျရောက်နေတဲ့ မြက်ခင်းတွေနဲ့ ကာကွယ်တောပြင်ပက မြက်ခင်းတွေကို တောင်သူများရဲ့ ကျွဲ၊ နွားစာအတွက် ပိုင်ဆိုင်မှု ရရန် တစ်နည်းနည်းနဲ့ ဘယ်လိုဆောင်ရွက်ပေးမလဲဆိုတာကို သိရှိလိုပါသဖြင့် ပြည်သူ့လွှတ်တော် ဥက္ကဌကြီးမှတစ်ဆင့် မေးမြန်းရခြင်းဖြစ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>ပြည်ထောင်စုအစိုးရအဖွဲ့ရုံးဝန်ကြီးဌာနက ဖြေကြားရန် ဖြစ်ပါတယ်</speech>
<speech><agency id='33'>ဦးတင်မြင့်(ဒုတိယဝန်ကြီး၊ ပြည်ထောင်စုအစိုးရအဖွဲ့ရုံးဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်ကြီးများခင်ဗျား။ မင်းတုန်း မဲဆန္ဒနယ်က ပြည်သူ့လွှတ်တော်ကိုယ်စားလှယ် ဒေါ်ခင်သန်းနုမေးမြန်းတဲ့ ကြယ်ပွင့်ပြမေးခွန်း အပေါ်မှာ ကျွန်တော် ဒုတိယဝန်ကြီး ဦးတင်မြင့်မှ ဆက်လက်ပြီးတော့ ရှင်းလင်းတင်ပြခွင့်ပြုပါရန် တင်ပြအပ်ပါတယ်ခင်ဗျား။ စားကျက်မြေ(Pcstureland)ဆိုတဲ့ စားကျက်မြေနဲ့ပတ်သက်ပြီး ကျွဲ၊ နွား တိရစ္ဆာန်များ အစာစားသုံးရန်နှင့် ကျန်းမာရေးအတွက် လွှတ်ကျောင်းရန် သီးသန့်ထိန်းသိမ်းထားရှိ ရတဲ့ အများဆိုင်မြေဖြစ်ပါတယ်။ စားကျက်မြေတည်ထောင်ခြင်း၊ ထိန်းသိမ်းခြင်း၊ ထုတ်နုတ်ပယ်ဖျက် ခြင်းနဲ့ပတ်သက်ပြီး ၁၈၈၉ ခုနှစ်၊ အထက်မြန်မာနိုင်ငံ မြေနှင့်အခွန်စည်းမျဉ်းဥပဒေအရပြုလုပ်တဲ့ နည်းဥပဒေ အပိုဒ် ၇၅ မှ ၇၉ အထိလည်းကောင်း၊ ၁၈၇၆ ခုနှစ်၊ အောက်မြန်မာနိုင်ငံ မြေနှင့်အခွန် အက်ဥပဒေအရပြုလုပ်တဲ့ နည်းဥပဒေ အပိုဒ် ၆၆ မှ ၇၁ အထိလည်းကောင်း၊ အောက်မြန်မာနိုင်ငံ မြေနှင့်အခွန် အမိန့်ဆင့်ဆိုချက် ၉၀ မှ ၁၀၈ အထိလည်းကောင်း သတ်မှတ်ပြဋ္ဌာန်းခဲ့ပြီး ၁၈၇၆ ခုနှစ်၊ အောက်မြန်မာနိုင်ငံ မြေနှင့်အခွန်အက်ဥပဒေအရပြုလုပ်တဲ့ နည်းဥပဒေ အပိုဒ် ၆၇၊ ၆၈၊ ၆၉ နှင့် ၁၈၈၉ ခုနှစ်၊ အထက်မြန်မာနိုင်ငံ မြေနှင့်အခွန်နည်းဥပဒေ အပိုဒ် ၇၆ မှ ၇၈ အရ စားကျက်မြေအဖြစ် သတ်မှတ်ထားတဲ့ မြေဧရိယာအတွင်း မည်သူမဆို ဝင်ရောက်ကျူးကျော်နေထိုင်ခြင်း၊ သစ်ပင်ခုတ်လှဲ ခြင်း၊ သယ်ဆောင်ခြင်း၊ ပေါက်ရောက်နေတဲ့ မြက်ပင်များကို ရိတ်သိမ်းခြင်းမပြုရန် ဥပဒေအရ တားမြစ် ထားပြီးတော့မှ လိုက်နာမှုမရှိပါက ဥပဒေနှင့်အညီ နှင်ထုတ်ဖယ်ရှားခြင်း၊ ပြစ်ဒဏ်ချမှတ်ခြင်းတို့ကို ဆောင်ရွက်နိုင်ပါတယ်။ လက်ရှိအခြေအနေမှာ နိုင်ငံတော်အကျိုးငှာလည်းကောင်း၊ အများပြည်သူအကျိုးငှာ လည်းကောင်း၊ ကျွဲ၊ နွားစားကျက်မြေအဖြစ် အသုံးပြုမှုနည်းပါးလျှင်သော်လည်းကောင်း မြို့မြေ၊ ရွာမြေတိုးချဲ့ခြင်း၊ လယ်ယာမြေစိုက်ပျိုးမြေအဖြစ် ပြောင်းလဲအသုံးပြုခြင်း၊ တပ်ရင်း၊ တပ်ဖွဲ့များနှင့် ဌာနဆိုင်ရာ ရုံး၊ ဝန်ထမ်းအိမ်ရာများအဖြစ် ပြောင်းလဲအသုံးပြု နိုင်ရန်အတွက် စားကျက်မြေများကို ၂၀၁၂ ခုနှစ်၊ လယ်ယာမြေဥပဒေ ပုဒ်မ ၃၃၊ နည်းဥပဒေအပိုဒ် ၉၉ တို့အရ ပြည်ထောင်စုဝန်ကြီးဌာန၏ သဘောတူညီချက်ဖြင့် ၁၈၈၉ ခုနှစ်၊ အထက်မြန်မာနိုင်ငံ မြေနှင့်အခွန်နည်းဥပဒေ အပိုဒ် ၇၇ နှင့် ၁၈၇၆ ခုနှစ်၊ အောက်မြန်မာနိုင်ငံ မြေနှင့်အခွန်နည်းဥပဒေ အပိုဒ် ၆၈ တို့အရ တိုင်းဒေသကြီး/ ပြည်နယ်အုပ်ချုပ်ရေးမှူးက အမိန့်ကြော်ငြာစာထုတ်ပြန်ပြီးတော့ စားကျက်မြေအဖြစ်မှ ထုတ်နုတ် ပယ်ဖျက်ပေးလျက်ရှိရာမှာ ယခင်က မြန်မာနိုင်ငံတစ်ဝန်းလုံးမှာ မူလစားကျက်မြေဧရိယာ စုစုပေါင်း ၈၆၆၈၈၂.၀၅ ဧကတည်ရှိပြီးတော့ မြေဧရိယာ ၁၃၆၇၀၁.၅၂၇ ဧကကို တရားဝင်ပယ်ဖျက်ခွင့် ပြုခဲ့ပြီးဖြစ်တဲ့အတွက် ကျန်မြေဧရိယာ ၇၃၀၁၈၀.၅၂၃ ဧကကို စားကျက်မြေအဖြစ် ထိန်းသိမ်းထား လျက်ရှိကြောင်း တင်ပြအပ်ပါတယ်ခင်ဗျား။ ၂၀၁၂ ခုနှစ်၊ လယ်ယာမြေဥပဒေပုဒ်မ ၃ ပုဒ်မခွဲ(က)မှာ လယ်ယာမြေဆိုသည်မှာ လယ်မြေ၊ ယာမြေ၊ ကိုင်းကျွန်းမြေ၊ တောင်ယာမြေ၊ နှစ်ရှည်ပင်စိုက်ပျိုးသောမြေ၊ ဓနိမြေ၊ ဥယျာဉ်မြေဟု သော်လည်းကောင်း၊ ဟင်းသီးဟင်းရွက် ပန်းမန်စိုက်ပျိုးတဲ့ ခြံမြေဟုလည်းကောင်း၊ မြေနုကျွန်းဟု လည်းကောင်း သတ်မှတ်တဲ့မြေများကိုဆိုသည်။ ယင်းစကားရပ်တွင် မြို့နယ်နိမိတ်၊ ကျေးရွာနယ်နိမိတ် အတွင်းရှိ လူနေအိမ်ရာများ၊ ဘာသာရေးအဆောက်အဦနှင့် ပရဝုဏ်များ၊ အများပိုင်ဆိုင်၍ စိုက်ပျိုးရေးအတွက် အသုံးမပြု သောမြေများ မပါဝင်လို့ အဓိပ္ပာယ်သတ်မှတ်ထားတဲ့အတွက် လယ်ယာမြေအဖြစ် ဥပဒေပုဒ်မ ၃ ပုဒ်မခွဲ(က)အရ အကျုံးဝင်သောမြေများကိုသာ လယ်ယာမြေ လုပ်ပိုင်ခွင့်ပြု လက်မှတ် ပုံစံ(၇)ထုတ်ပေးနိုင်ပါတယ်။ လယ်ယာမြေလုပ်ပိုင်ခွင့်ပြု လက်မှတ် ပုံစံ(၇) ထုတ်ပေးခြင်းဟာ လယ်ယာမြေများကိုသာ ထုတ်ပေးရခြင်းဖြစ်ပြီး စားကျက်မြေများပါဝင်ခြင်းမရှိကြောင်း တင်ပြအပ်ပါတယ်။ ထိုသို့ ပုံစံ(၇)များထုတ်ပေးရာမှာ ကျေးလက်နေပြည်သူများအနေဖြင့် ၎င်းတို့လုပ်ကိုင်စိုက်ပျိုးလျက်ရှိတဲ့ လယ်မြေ၊ ယာမြေ၊ ဥယျာဉ်ခြံမြေ၊ မြေနုကျွန်းမြေများအား သက်ဆိုင်ရာတောင်သူများမှ ပုံစံ(၁)ဖြင့် လျှောက်ထားလာပါက ၂၀၁၂ ခုနှစ်၊ လယ်ယာမြေဥပဒေ၊ နည်းဥပဒေ၊ လုပ်ထုံးလုပ်နည်းများနှင့်အညီ စိစစ်ပြီးတော့ ခရိုင်၊ မြို့နယ်၊ လယ်ယာမြေစီမံခန့်ခွဲမှုအဖွဲ့များမှ လယ်ယာမြေလုပ်ပိုင်ခွင့်ပြု လက်မှတ် ပုံစံ(၇)များ ထုတ်ပေးရခြင်းဖြစ်ကြောင်း တင်ပြအပ်ပါတယ်။ ထို့အပြင် ၂၀၁၂ ခုနှစ်၊ လယ်ယာမြေဥပဒေ ပုဒ်မ ၃၃ မှာ ပြည်ထောင်စုအစိုးရအဖွဲ့က သော်လည်းကောင်း၊ ဤကိစ္စအလို့ငှာ ပြည်ထောင်စုအစိုးရအဖွဲ့မှခန့်အပ်သော အာဏာပိုင်က သော်လည်းကောင်း အခြားနည်းအမိန့်ဆင့်ဆိုသည်မှတစ်ပါး ကျွဲ၊ နွားစားကျက်မြေများနှင့် ကျေးရွာ ဘုံမြေများကို မပျက်စီးစေဘဲ ဆက်လက်ထိန်းသိမ်းထားရှိရမယ်လို့လည်းကောင်း၊ လယ်ယာမြေ နည်းဥပဒေအပိုဒ် ၉၉ မှာ ပြည်ထောင်စုအစိုးရအဖွဲ့ကသော်လည်းကောင်း၊ ဤကိစ္စအလို့ငှာ ပြည်ထောင်စုအစိုးရအဖွဲ့ကခန့်အပ်သော အာဏာပိုင်ကသော်လည်းကောင်း၊ အခြားနည်း အသုံးပြုရန် အမိန့်ကြော်ငြာစာဖြင့် ထုတ်ပြန်သည့်ကိစ္စမှတစ်ပါး ကျွဲ၊ နွားစားကျက်မြေများနှင့် ကျေးရွာဘုံများကို မပျက်စီးစေရန် စီမံဆောင်ရွက်ရမယ်လို့ ဖော်ပြထားပါတယ်။ လွှတ်တော်ကိုယ်စားလှယ်ကြီး နောက်ဆုံး မေးမြန်းသွားတဲ့ မေးခွန်းအရ စားကျက်မြေမပေါ်ခင်က Postureland နဲ့ပတ်သက်ပြီးတော့ကျေးရွာပိုင်အဖြစ် တည်ဆောက်လိုပါတယ်။ သို့သော်လည်း သက်ဆိုင်ရာ သရက်ခရိုင်အတွင်းမှာရှိတဲ့ စားကျက်မြေများဟာ သစ်တောဧရိယာမှာ တချို့ကလည်း မြေလွတ်မြေလပ်ဧရိယာမှာ ပါဝင်တဲ့ အတွက်ကြောင့် ဒီစားကျက်မြေတည်ဆောက်ပုံနဲ့ပတ်သက်ပြီး အခက်အခဲဖြစ်နေတယ်။ ဒါကြောင့် တည်ဆောက်ပေးဖို့ တင်ပြအပ်ပါတယ်လို့ နောက်ဆုံးသိရှိရပါတယ်။ ဒါကြောင့် ကျွန်တော်တို့က စားကျက်မြေတည်ထောင်လိုတယ်ဆိုလျှင် သက်ဆိုင်ရာ ခရိုင်အုပ်ချုပ်ရေးမှူး၊ အထွေထွေ အုပ်ချုပ်ရေးမှူးထံမှာ လျှောက်ထားပြီးတော့မှ လျှောက်ထားတဲ့မြေသည် မည်သည့်မြေအမျိုးအစား ဖြစ်သည်ဆိုတာကို ကျွန်တော်တို့ သက်ဆိုင်ရာ လယ်ယာမြေစီမံခန့်ခွဲရေး မြေစာရင်းဦးစီးဌာန၊ ယခင် မြေစာရင်းဦးစီးဌာနနှင့် ကွင်းဆင်းတိုင်းတာပြီးရင် အဲဒီမြေများဟာ လွှတ်တော်ကိုယ်စားလှယ်ကြီး တင်ပြသလို မြေလွတ်မြေလပ်ဖြစ်နေရင် သက်ဆိုင်ရာ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီး ဌာနနှင့်ညှိနှိုင်းပြီးတော့ Agroforestry စိုက်ပျိုးနိုင်တဲ့ဟာ စသဖြင့်ပေါ့လေ။ နောက်သစ်တောမြေ ဆိုလည်း ကျွန်တော်တို့ ဆက်စပ်ပြီးတော့မှ Agroforestry စိုက်ပျိုးသီးနှံနဲ့ သစ်တောနဲ့ရောနှောတဲ့ နေရာမျိုးတွေမှာ ခွင့်ပြုလျက်ရှိပါတယ်။ သို့သော်လည်း ဒီစားကျက်မြေတစ်ခုကိုတော့ တစ်ဦး တစ်ယောက်ပိုင်မဟုတ်ဘဲနဲ့ ကျေးရွာပိုင်၊ ဘုံပိုင်၊ အများပိုင်အဖြစ်နဲ့ လျှောက်ထားမယ်ဆိုရင် တင်ပြပါ အတိုင်း သက်ဆိုင်ရာ သစ်တောဝန်ကြီးဌာန ဒါမှမဟုတ်လို့ရှိရင် စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနနှင့် ညှိနှိုင်းပြီးတော့မှ ကျေးရွာပိုင်စားကျက်မြေ (Postureland) အဖြစ် သတ်မှတ်ဆောင်ရွက်ပေးနိုင်ဖို့အတွက်ကို သက်ဆိုင်ရာသရက်ခရိုင်အုပ်ချုပ်ရေးမှူးထံမှာ လျှောက်ထား နိုင်ပါကြောင်းနဲ့ အဆင့်ဆင့်လုပ်ထုံးလုပ်နည်းများနှင့်အညီ ညှိနှိုင်းဆောင်ရွက်ပေးသွားမည်ဖြစ်ပါကြောင်း လေးစားစွာဖြင့် ရှင်းလင်းတင်ပြအပ်ပါတယ်ခင်ဗျား။</speech>
<title>သက်ဆိုင်ရာဝန်ကြီးဌာနအလိုက် လက်ရှိအသုံးမပြုသော၊ အသုံးပြုရန်မလိုအပ်တော့သော၊ ရှေ့ဆက် အသုံးပြုရန် အစီအစဉ်မရှိသော မြေနှင့်အဆောက်အဦများ၊ နိုင်ငံတော်အတွက် အရှုံးပြနေပြီး ဝန်ထုပ်ဝန်ပိုးဖြစ်နေသော စီမံကိန်းလုပ်ငန်းများတွင် အသုံးပြုနေသောမြေများကို နိုင်ငံတော်ဖွံ့ဖြိုးရေး အတွက် အသုံးပြုရန်လိုအပ်နေသော ဝန်ကြီးဌာနများသို့ လွှဲပြောင်းပေးနိုင်ရေး(မူဝါဒ)လုပ်ငန်းစဉ်တစ်ခု ချမှတ်ဖော်ဆောင်ပေးရန် အစီအစဉ်ရှိ/မရှိနှင့် စပ်လျဉ်းသည့်မေးခွန်း</title>
<speech type='speaker'>ရေဖြူမဲဆန္ဒနယ်မှ ဦးသက်နိုင်ဦး မေးမြန်းဖို့ ဖြစ်ပါတယ်</speech>
<speech><mp id='429'>ဦးသက်နိုင်ဦး(ရေဖြူမဲဆန္ဒနယ်)</mp>ပြည်သူ့လွှတ်တော်ဥက္ကဋ္ဌကြီးနှင့် ပြည်ထောင်စု အဆင့်အဖွဲ့အစည်းဝင်များ၊ လွှတ်တော်ကိုယ်စားလှယ်များအားလုံး မင်္ဂလာပါခင်ဗျား။ ကျွန်တော် ကတော့ တနင်္သာရီတိုင်းဒေသကြီး၊ ရေဖြူမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးသက်နိုင်ဦး ဖြစ်ပါတယ်။ ကျွန်တော်မေးမြန်းလိုတဲ့မေးခွန်းကတော့ သက်ဆိုင်ရာဝန်ကြီးဌာနအလိုက် လက်ရှိ အသုံးမပြု သော၊ အသုံးပြုရန်မလိုအပ်တော့သော၊ ရှေ့ဆက်အသုံးပြုရန် အစီအစဉ်မရှိသော မြေနှင့်အဆောက်အဦများ၊ နိုင်ငံတော်အတွက်အရှုံးပြနေပြီး ဝန်ထုပ်ဝန်ပိုးဖြစ်နေသော စီမံကိန်း လုပ်ငန်းများတွင် အသုံးပြု နေသောမြေများကို နိုင်ငံတော်ဖွံ့ဖြိုးရေးအတွက် အသုံးပြုရန်လိုအပ် နေသော ဝန်ကြီးဌာနများသို့ လွှဲပြောင်းပေးနိုင်ရေး မူဝါဒလုပ်ငန်းစဉ်တစ်ခု ချမှတ်ဖော်ဆောင်ပေးရန် အစီအစဉ်ရှိ/မရှိ မေးခွန်းဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ နိုင်ငံတော်အစိုးရဟာ တစ်နိုင်ငံလုံးအတိုင်းအတာဖြင့် တိုင်းဒေသကြီး/ပြည်နယ်အားလုံး ဟန်ချက်ညီစွာ ဖွံ့ဖြိုးတိုးတက်ရေးအတွက် ကဏ္ဍပေါင်းစုံမှ လုပ်ဆောင်လျက်ရှိရာ တချို့ဖွံ့ဖြိုးရေးလုပ်ငန်းများ အဆင်ပြေသော်လည်း တချို့တွင် မြေနေရာ အခက်အခဲကြောင့် သက်ဆိုင်ရာဝန်ကြီးဌာနအနေဖြင့် လုပ်ငန်းများလျာထားပေးနိုင်ရေး အခက်အခဲ ဖြစ်နေကြောင်း လွှတ်တော်တွင်းမေးခွန်းများ ဖြေကြားချက်အရ ကြားသိနေရပါတယ်။ နိုင်ငံတော်၏ အမျိုးသားမြေအသုံးချမှုမူဝါဒတွင်လည်း လက်ရှိကျင့်သုံးလျက်ရှိသည့် မြေအရင်းအမြစ်ဥပဒေများနှင့် စီမံခန့်ခွဲမှုအချို့ သည် သက်တမ်းအားဖြင့် နှစ် ၁၀၀ ကျော်ရှိခဲ့ပြီး ယနေ့ခေတ်အခြေအနေနှင့် ကိုက်ညီ ဆီလျော်မှု၊ လူထုအကျိုးစီးပွားပံ့ပိုးနိုင်မှု၊ တရားမျှတမှုရှုထော့်များမှ အလေးထားဆန်းစစ်ရန် လိုအပ်ကြောင်း ပါရှိပါတယ်။ လက်ရှိ ကျွန်တော့်မဲဆန္ဒနယ်တွင် အသုံးမပြုဘဲ မြေလွတ်၊ မြေရိုင်းကဲ့သို့ဖြစ်နေသော ဌာနပိုင်မြေများ၊ ရုပ်သံလွှင့်အဆောက်အဦများနှင့်မြေများ၊ သက်ဆိုင်ရာဌာနအလိုက် နိုင်ငံတော် အတွက်အရှုံးပေါ်နေပြီး ဝန်ထုပ်ဝန်ပိုးဖြစ်နေသော ရာဘာခြံများ၊ ဆီအုန်းခြံများရှိနေပြီး တစ်ဖက်တွင် လည်း ဖွံ့ဖြိုးရေးအခြေခံ ပြည်သူ့လိုအပ်ချက်များ၊ ဆေးရုံ၊ ဆေးခန်း၊ စာသင်ကျောင်း၊ အားကစားကွင်း၊ လမ်း၊ ခန်းမ၊ ဈေး၊ တချို့ဌာနဆိုင်ရာများအတွက် မြေနေရာများ လိုအပ်လျက်ရှိသည်ကို တွေ့ရ ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ဒေသအသီးသီးမှ လွှတ်တော်ကိုယ်စားလှယ်များ ပြည်သူတို့၏ ဖွံ့ဖြိုးရေးလိုအပ်ချက်များကို လွှတ်တော်တွင်း မေးခွန်းမေးမြန်းပြီး တောင်းဆိုရာတွင် လည်း သက်ဆိုင်ရာဝန်ကြီးမှ မြေနေရာရရှိရေးအတွက် လွှတ်တော်ကိုယ်စားလှယ်ကြီးများမှ ညှိနှိုင်းဆောင်ရွက်ပေးရန် ပြန်လည်ဖြေကြားသည်ကို တွေ့ရပါတယ်။ သက်ဆိုင်ရာဝန်ကြီး၏ ဖြေကြားချက်ကို သုံးသပ်ကြည့်လျှင် ပြည်သူတို့အတွက် အမှန်တကယ်အကျိုးရှိသည့် လိုအပ်နေသောစီမံကိန်းများကို အကောင်အထည်ဖော်ချင်သော်လည်း မြေနေရာလိုအပ်ချက်ကြောင့် အခက်အခဲဖြစ်နေသည်ကို ထင်ရှားစေသလို နိုင်ငံတော်ဖွံ့ဖြိုးရေးအတွက် မြေယာအသုံးပြုရန် လိုအပ်နေသော ဝန်ကြီးဌာနများ သို့ လွှဲပြောင်းပေးနိုင်ရေး မူဝါဒလုပ်ငန်းစဉ်တစ်ခုချမှတ်ရန် လိုအပ်လျက်ရှိသည်ကို ပေါ်လွင်ထင်ရှား စေပါတယ်။ တချို့မေးခွန်းများတွင်လည်း လွှတ်တော်ကိုယ်စားလှယ် မေးခွန်းမေးပြီးမှ ရှေ့ဆက် လုပ်မည့် စီမံကိန်းအစီအစဉ်များ ပေါ်လာသည်ကို တွေ့ရပါတယ်။ ပေါ်ထွက်လာသော စီမံကိန်းများ ဟာ ပြည်သူလူထုနှင့် နိုင်ငံတော်အတွက် အကျိုးရှိ/မရှိနှင့် ဝန်ထုပ်ဝန်ပိုးဖြစ်/မဖြစ်ကို ပြန်လည် သုံးသပ်ရန် လိုအပ်မည်ဖြစ်ပါတယ်။ သို့ဖြစ်ပါ၍ ပြည်သူ့အကျိုးစီးပွားကို အခြေခံပြီး မြေယာကို နိုင်ငံတော်ဖွံ့ဖြိုးရေးအတွက် အသုံးပြုနိုင်ရန် ဥက္ကဋ္ဌကြီးမှတစ်ဆင့် လေးစားစွာ မေးမြန်းအပ်ပါတယ် ခင်ဗျား။</speech>
<speech type='speaker'>ပြည်ထောင်စုအစိုးရအဖွဲ့ရုံးဝန်ကြီးဌာနက ဖြေကြားရန် ဖြစ်ပါတယ်</speech>
<speech><agency id='33'>ဦးတင်မြင့်(ဒုတိယဝန်ကြီး၊ ပြည်ထောင်စုအစိုးရအဖွဲ့ရုံးဝန်ကြီးဌာန)</agency>လေးစားအပ်ပါ သော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်ကြီးများခင်ဗျား။ တနင်္သာရီတိုင်း ဒေသကြီး၊ ရေဖြူမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးသက်နိုင်ဦးမေးမြန်းတဲ့ ကြယ်ပွင့်ပြ မေးခွန်းအပေါ် ကျွန်တော် ဒုတိယဝန်ကြီး ဦးတင်မြင့်မှပဲ ဆက်လက်ပြီးတော့ ရှင်းလင်းဖြေကြားခွင့် ပြုပါခင်ဗျား။ ပြည်ထောင်စုအစိုးရအဖွဲ့ရုံးဝန်ကြီးဌာနအပါအဝင် ပြည်ထောင်စုဝန်ကြီးဌာနများဟာ နိုင်ငံတော်စီမံကိန်းများ၊ နိုင်ငံပိုင်စီးပွားရေးလုပ်ငန်းများ၊ ဝန်ကြီးဌာနများနဲ့ လက်အောက်ရှိ တပ်ဖွဲ့ ဦးစီးဌာနများအတွက် လိုအပ်တဲ့ရုံးအဆောက်အဦများဆောက်လုပ်ရန်နှင့် အခြားသောအုပ်ချုပ်မှု ကိစ္စရပ်များအတွက် လိုအပ်တဲ့မြေများကို ၁၈၉၄ ခုနှစ်၊ မြေသိမ်းအက်ဥပဒေ အခုတော့ မြေသိမ်း ဥပဒေက နောက်ဆုံးထပ်မံပြီးတော့ ပြင်ဆင်လျက်ရှိပါတယ်။ အတည်ပြုဖို့လုပ်နေပါတယ်ခင်ဗျား။ နောက် နည်းဥပဒေများ၊ မြေနဲ့အခွန်၊ အမိန့်ဆင့်ဆိုချက်များ၊ ၁၉၅၃ ခုနှစ်၊ လယ်ယာမြေအက်ဥပဒေ၊ နည်းဥပဒေများ၊ ၂၀၁၂ ခုနှစ်၊ လယ်ယာမြေဥပဒေ၊ နည်းဥပဒေများ၊ မြေစာရင်းပုံစံ(၁၀၅)အခြားနည်း များဖြင့် ဌာနပိုင်မြေအဖြစ်ရယူခဲ့ပြီး လုပ်ငန်းများအကောင်အထည်ဖော် ဆောင်ရွက်လျက်ရှိကြောင်း တင်ပြအပ်ပါတယ်။ ဥက္ကဋ္ဌကြီးခင်ဗျား။ ထိုကဲ့သို့ အကောင်အထည်ဖော်ဆောင်ရွက်ရာမှာ နိုင်ငံတော်သမ္မတရုံးရဲ့ ညွှန်ကြားချက်အမှတ်(၃/၂၀၁၈) နဲ့အညီ ပြည်ထောင်စုအဆင့်အဖွဲ့အစည်းများ၊ ပြည်ထောင်စုဝန်ကြီး ဌာနများ၊ တိုင်းဒေသကြီး သို့မဟုတ် ပြည်နယ်အစိုးရအဖွဲ့များဟာ နိုင်ငံပိုင်မြေ၊ အဆောက်အဦများ ငှားရမ်းခြင်း၊ လွှဲပြောင်းခြင်းနှင့် အကျိုးတူလုပ်ကိုင်ခြင်းကိစ္စရပ်များ ဆောင်ရွက်ရာတွင် နိုင်ငံတော်၏ အကျိုးစီးပွားရေးအတွက် ထိရောက်အကျိုးရှိစွာ ရေရှည်သုံးစွဲရေးနှင့် နစ်နာဆုံးရှုံးမှုကာကွယ် စောင့်ရှောက်ရေး၊ နိုင်ငံသားအားလုံး၏ အလုပ်အကိုင်အခွင့်အလမ်း ပိုမိုတိုးတက်လာစေရေးနှင့် မလိုအားအပ်သော လေလွင့်ဆုံးရှုံးမှုများ၊ နစ်နာမှုများမပေါ်ပေါက်စေရေးအတွက် ဆောင်ရွက်လျက် ရှိပြီးတော့ နိုင်ငံတော်အတွက် အရှုံးပြနေသော စီမံကိန်းလုပ်ငန်းများ၊ မြေနဲ့အခွန်၊ မြေနဲ့အဆောက်အဦ များနှင့်ပတ်သက်၍ ပုဂ္ဂလိကပိုင်ပြုလုပ်ရေးလုပ်ငန်းစဉ်များ ထိရောက်စွာအကောင်အထည်ဖော် ဆောင်ရွက်နိုင်ရန် နိုင်ငံပိုင်စီးပွားရေးလုပ်ငန်းများကို ပုဂ္ဂလိကသို့ နည်းမှန်၊ လမ်းမှန်ဖြင့် ထိရောက်စွာ လွှဲပြောင်းလုပ်ကိုင်ဆောင်ရွက်နိုင်ရေးအတွက် ၁၉၉၅ ခုနှစ်တွင် ပုဂ္ဂလိကပိုင်ပြုလုပ်ရေးကော်မရှင်ကို စတင်ဖွဲ့စည်းခဲ့ပြီးတော့ နိုင်ငံတော်သမ္မတရုံး၏ ၄-၅-၂၀၁၆ ရက်စွဲပါအမိန့်ကြော်ငြာစာအမှတ် (၁၀/၂၀၁၆)အရ ဒုတိယသမ္မတ(၁)မှ ဥက္ကဋ္ဌအဖြစ်လည်းကောင်း၊ စီမံကိန်းနှင့်ဘဏ္ဍာရေးဝန်ကြီးဌာန ပြည်ထောင်စုဝန်ကြီးမှ အတွင်းရေးမှူးအဖြစ်လည်းကောင်း၊ အဖွဲ့ဝင် ၁၅ ဦးဖြင့် ပုဂ္ဂလိကပိုင် ပြုလုပ်ရေးကော်မရှင်သို့ ပြင်ဆင်ဖွဲ့စည်းခဲ့ပါတယ်။ ပုဂ္ဂလိကပိုင်ပြုလုပ်ရေးကော်မရှင်ဟာ ဝန်ကြီးဌာန အဖွဲ့အစည်းအသီးသီးမှ ဆက်လက်အသုံးပြုရန် မလိုအပ်ခြင်းကြောင့်လည်းကောင်း၊ တရားရုံး အသီးသီးမှ နိုင်ငံတော်ဘဏ္ဍာအဖြစ် သိမ်းဆည်းခြင်းကြောင့်လည်းကောင်း အပ်နှံလာတဲ့မြေနဲ့ အဆောက်အဦ၊ တိုက်ခန်းနှင့်မြေကွက်များကို အိတ်ဖွင့်တင်ဒါစနစ်ဖြင့် ထုခွဲရောင်းချခြင်း၊ ပြည်ထောင်စုအဆင့်အဖွဲ့အစည်းများ၊ ပြည်ထောင်စုဝန်ကြီးဌာနများ၏ လုပ်ငန်းစီမံကိန်းလိုအပ်ချက် အရ တင်ပြတောင်းခံချက်များအပေါ် စနစ်တကျ လွှဲပြောင်းပေးခြင်းများ ပြု လုပ်ပေးလျက်ရှိကြောင်း တင်ပြအပ်ပါတယ်ခင်ဗျား။ ဥက္ကဌကြီးခင်ဗျား။ ပြည်ထောင်စုအဆင့်အဖွဲ့အစည်းများ၊ ပြည်ထောင်စုဝန်ကြီးဌာနများ၏ အသုံးပြု ရန်မလိုအပ်သော မြေများတွင် လယ်ယာမြေနှင့် အခြားမြေများပါဝင်နေမှုနှင့်ပတ်သက်၍ နိုင်ငံတော်သမ္မတရုံး၏ ၅-၂-၂၀၁၉ ရက်စွဲပါအမိန့်ကြော်ငြာစာအမှတ်(၂၁/၂၀၁၉)အရ ပြင်ဆင် ဖွဲ့စည်းခဲ့သော လယ်ယာမြေနှင့် အခြားမြေများသိမ်းဆည်းခြင်းခံရမှုများ ပြန်လည်စိစစ်ရေးဗဟို ကော်မတီမှ စိစစ်ဆောင်ရွက်ပေးလျက်ရှိကြောင်း တင်ပြအပ်ပါတယ်။ ထိုသို့ စိစစ်ဆောင်ရွက်ရာမှာ လယ်ယာမြေနှင့် အခြားမြေများသိမ်းဆည်းခြင်းခံရမှုများ ပြန်လည်စိစစ်ရေးဗဟိုကော်မတီရဲ့ ၂၁-၃-၂၀၁၈ ရက်စွဲပါအမိန့်ကြော်ငြာစာအမှတ်(၅၅၇/၁-ကော်မတီမြေဗဟို/ ၂၀၁၈) ဖြင့် ပြင်ဆင် ချမှတ်ခဲ့တဲ့ နိုင်ငံတော်သိမ်းဆည်းသည့် လယ်ယာမြေနှင့်အခြားမြေများကို မူလပိုင်ရှင်များက ပြန်လည် လျှောက်ထားသည့်ကိစ္စရပ်နဲ့စပ်လျဉ်းသည့် မူဝါဒ ၁၀ ရပ်၊ တပ်မြေသိမ်းဆည်းမှုများနဲ့စပ်လျဉ်းသည့် မူဝါဒသုံးရပ်၊ သိမ်းဆည်းမြေများကို ပြန်လည်ပေးအပ်ရန် လျှောက်ထားလာခြင်းနှင့်စပ်လျဉ်း၍ စိစစ်ရန်အချက်လေးချက်၊ စွန့်လွှတ်နိုင်ခြင်းမရှိတဲ့ သိမ်းဆည်းမြေများနဲ့စပ်လျဉ်း၍ စိစစ်ရန်အချက် ငါးချက်၊ သိမ်းဆည်းထားသည့် ဌာနမှစွန့်လွှတ်သည့် သိမ်းဆည်မြေများနှင့်စပ်လျဉ်း၍ စိစစ်ရန် အချက်ခြောက်ချက်၊ စွန့်လွှတ်မြေများ သိမ်းဆည်းသူလက်ဝယ်အမြန်ရောက်ရှိရေးလုပ်ငန်းစဉ်ကိုးရပ် နှင့် နေပြည်တော်၊ တိုင်းဒေသကြီး/ပြည်နယ်များမှ အလေးထားဆောင်ရွက်ရန် အချက် ၁၅ ချက် စုစုပေါင်း မူဝါဒအချက် ၅၂ ချက်နဲ့အညီ စိစစ်ဆောင်ရွက်ပေးလျက်ရှိပါကြောင်း တင်ပြအပ်ပါတယ်။ ၎င်းအပြင် ပြည်ထောင်စုအဆင့်အဖွဲ့အစည်းများ၊ ပြည်ထောင်စုဝန်ကြီးဌာနများ၊ တိုင်းဒေသကြီး/ပြည်နယ်အစိုးရအဖွဲ့များအနေဖြင့် အစိုးရကစီမံခန့်ခွဲပိုင်ခွင့်ရှိသော မြေလွတ်၊ မြေလပ် များကို နိုင်ငံတော်သမ္မတ၏ ခွင့်ပြုချက်ဖြင့် အစိုးရဌာန၊ အစိုးရအဖွဲ့အစည်းများအဖြစ် အသုံးပြုရန်နှင့် အများပြည်သူအကျိုးငှာ ဆောင်ရွက်ရမယ့်လုပ်ငန်းစီမံကိန်းများအတွက် အသုံးပြုရန်အလိုရှိသဖြင့် မြေလွှဲလျှောက်ထားလာပါကလည်း ပြည်ထောင်စုအစိုးရအဖွဲ့ရုံးဝန်ကြီးဌာနအနေဖြင့် မြေနှင့်အခွန်၊ အမိန့်ဆင့်ဆိုချက် ၃၃၂ မှ ၃၃၆ တို့အရ အခမဲ့မြေလွှဲအမိန့်များ ခွင့်ပြုထုတ်ပေးလျက်ရှိပါကြောင်း တင်ပြအပ်ပါတယ်။ သို့ဖြစ်ပါ၍ လွှတ်တော်ကိုယ်စားလှယ်ကြီး၏ ကြယ်ပွင့်ပြမေးခွန်းနဲ့စပ်လျဉ်း၍ နိုင်ငံတော်သမ္မတရုံး၏ ညွှန်ကြားချက်အမှတ်(၃/၂၀၁၈)အရလည်းကောင်း၊ ပုဂ္ဂလိကပိုင်ပြုလုပ်ရေး ကော်မရှင်၏ လုပ်ငန်းစဉ်များအရလည်းကောင်း၊ လယ်ယာမြေနှင့်အခြားမြေများသိမ်းဆည်းခြင်းခံရမှု များ ပြန်လည်စိစစ်ရေးဗဟိုကော်မတီရဲ့ မူဝါဒလုပ်ငန်းစဉ် ၅၂ ချက်အရလည်းကောင်း၊ မြေနှင့်အခွန်၊ အမိန့်ဆင့်ဆိုချက်တို့အရလည်းကောင်း မူဝါဒများချမှတ်ပြီးတော့ စိစစ်ဆောင်ရွက်ပေးလျက်ရှိပါသဖြင့် ပြည်ထောင်စုအစိုးရအဖွဲ့ရုံးဝန်ကြီးဌာနအနေဖြင့် မူဝါဒလုပ်ငန်းစဉ်တစ်ခု ထပ်မံချမှတ်ဖော်ဆောင် ပေးရန် လောလောဆယ် အစီအစဉ်မရှိသေးပါကြောင်း သက်ဆိုင်ရာပြည်ထောင်စုဝန်ကြီးဌာနများရဲ့ ပေါင်းစပ်ဖြေကြားချက်များအရ ရှင်းလင်းဖြေကြားအပ်ပါတယ်ခင်ဗျား။ အားလုံးကို ကျေးဇူးတင်ပါ တယ်ခင်ဗျား။</speech>
<speech type='speaker'>လွှတ်တော်ကိုယ်စားလှယ်များခင်ဗျား။ ဒီနေ့အတွက် မေးခွန်းများ မေးမြန်း၊ ဖြေကြားခြင်းအစီအစဉ် ပြီးပါပြီ</speech>
</section>
<section value = 'Bill'>
<title>အမျိုးသားလွှတ်တော်က ပြင်ဆင်ချက်မရှိ အတည်ပြု၍ ပေးပို့လာသော စကားရပ်ပြောင်းလဲ သတ်မှတ်သည့် ဥပဒေကြမ်းကို လက်ခံရရှိကြောင်း လွှတ်တော်သို့ အသိပေးခြင်း၊ ဥပဒေကြမ်းကော်မတီက အစီရင်ခံစာတင်သွင်းခြင်းနှင့် ပြင်ဆင်ချက်အဆို တင်သွင်းလိုသည့် ကိုယ်စားလှယ် များ အမည်စာရင်းတင်သွင်းနိုင်ကြောင်း လွှတ်တော်သို့တင်ပြခြင်း</title>
<speech type='speaker'>အစီအစဉ် ၆ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ အမျိုးသားလွှတ်တော်တွင် စတင်တင်သွင်းပြီး ပြင်ဆင်ချက်မရှိ အတည်ပြု၍ပေးပို့လာသော စကားရပ်ပြောင်းလဲသတ်မှတ်သည့် ဥပဒေကြမ်းကို ၁၆-၈-၂၀၁၉ ရက်နေ့တွင် လက်ခံရရှိပါတယ်။ ကိုယ်စား လှယ်များလေ့လာနိုင်ရန် ဥပဒေကြမ်းမိတ္တူကိုလည်း ဖြန့်ဝေထားပြီးဖြစ်ပါတယ်။ ယင်းဥပဒေကြမ်းနှင့် စပ်လျဉ်းပြီး ပြည်ထောင်စုလွှတ်တော်ဥပဒေကြမ်းကော်မတီက အစီရင်ခံစာတင်သွင်းဖို့ ဖြစ်ပါတယ်။ အစီရင်ခံစာတင်သွင်းရန် ဥပဒေကြမ်းကော်မတီအား ဖိတ်ခေါ်ပါတယ်။</speech>
<speech><mp id='319'>ဒေါ်မာမာခိုင်(အဖွဲ့ဝင်၊ ဥပဒေကြမ်းကော်မတီ)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် အားလုံးမင်္ဂလာအပေါင်းနှင့် ပြည့်စုံကြပါစေရှင်။ ပြည်သူ့လွှတ်တော်ဥပဒေကြမ်းကော်မတီရဲ့ တာဝန်ပေးချက်အရ စကားရပ်များပြောင်းလဲသတ်မှတ်သည့် ဥပဒေကြမ်းနှင့်စပ်လျဉ်း၍ ပြည်သူ့လွှတ်တော်ဥပဒေကြမ်းကော်မတီရဲ့ လေ့လာတွေ့ရှိချက်အစီရင်ခံစာကို ပြည်သူ့လွှတ်တော် ဥပဒေကြမ်းကော်မတီအဖွဲ့ဝင် သထုံမဲဆန္ဒနယ်က ပြည်သူ့ လွှတ်တော်ကိုယ်စားလှယ် ဒေါ်မာမာခိုင်က လေးစားစွာတင်သွင်းသွားမှာဖြစ်ပါတယ်။ ပြည်ထောင်စုသမ္မတမြန်မာနိုင်ငံတော် ပြည်သူ့လွှတ်တော် ဥပဒေကြမ်းကော်မတီ စာအမှတ်၊ ၀၅/ပသ-ဥပဒေကြမ်း/၂၀၁၉-၁၄၄ ရက် စွဲ ၊ ၂ ၀ ၁ ၉ ခုနှစ်၊ သြဂုတ်လ ၂၆ ရက် ဥက္ကဋ္ဌ ပြည်သူ့လွှတ်တော် အကြောင်းအရာ။ စကားရပ်ပြောင်းလဲသတ်မှတ်သည့် ဥပဒေကြမ်းနှင့်စပ်လျဉ်း၍ ပြည်သူ့လွှတ်တော် ဥပဒေကြမ်းကော်မတီ၏ လေ့လာတွေ့ရှိချက် အစီရင်ခံစာ တင်ပြ ရည် ညွှန်း ချက်။ အမျိုးသားလွှတ်တော်၏ ၁၆-၈-၂၀၁၉ ရက်စွဲပါစာအမှတ်၊ ၁/အမ(ကော်မတီ ၁)၁/၂၀၁၉-၃၈၉ ၁။ ပြည်ထောင်စုအစိုးရအဖွဲ့ရုံးကပေးပို့သော စကားရပ်ပြောင်းလဲသတ်မှတ်သည့်ဥပဒေကြမ်း ကို အမျိုးသားလွှတ်တော်၌ ၂၅-၇-၂၀၁၉ ရက်နေ့တွင် စတင်တင်သွင်းပြီး ၁၆-၈-၂၀၁၉ ရက်နေ့ အမျိုးသားလွှတ်တော်အစည်းအဝေး၌ ပြင်ဆင်ချက်မရှိအတည်ပြုခဲ့ပြီး ပြည်သူ့လွှတ်တော်တွင် ဆွေးနွေးနိုင်ရန် အထက်ရည်ညွှန်းပါစာဖြင့် ပေးပို့လာပါတယ်။ ၂။ ပြည်ထောင်စုအစိုးရအဖွဲ့ရုံးဝန်ကြီးဌာနသည် စကားရပ်ပြောင်းလဲသတ်မှတ်သည့် ဥပဒေကြမ်း ကို အောက်ဖော်ပြပါရည်ရွယ်ချက်များနှင့် ကျိုးကြောင်းဖော်ပြချက်များကို အခြေခံ၍ ရေးဆွဲလာ ခြင်းဖြစ်ကြောင်း လေ့လာတွေ့ရှိရပါတယ်။ ပြည်ထောင်စုသမ္မတမြန်မာနိုင်ငံတော်၊ ပြည်ထောင်စုအစိုးရအဖွဲ့ အစည်းအဝေး အမှတ်စဉ်(၂၃/၂၀၁၈)သဘောတူညီချက်အရ ပြည်ထောင်စုအစိုးရအဖွဲ့ရုံး ဝန်ကြီးဌာန၏ အမိန့်ကြော်ငြာစာအမှတ်(၁/၂၀၁၈)ဖြင့် ပြည်ထဲရေးဝန်ကြီးဌာန လက်အောက်ရှိ အထွေထွေအုပ်ချုပ်ရေးဦးစီးဌာနကို ၂၈-၁၂-၂၀၁၈ ရက်နေ့မှ စ၍ ပြည်ထောင်စုအစိုးရအဖွဲ့ရုံး ဝန်ကြီးဌာနလက်အောက်သို့ လွှဲပြောင်း ပေးအပ်ပြီးဖြစ်ခြင်း၊ (ခ) အထွေထွေအုပ်ချုပ်ရေးဦးစီးဌာနမှ ကိုင်တွယ်ကျင့်သုံးလျက်ရှိသောဥပဒေများ၊ နည်းဥပဒေများ၊ လုပ်ထုံးလုပ်နည်းများနှင့် ပြဋ္ဌာန်းချက်များအား ပြည်ထောင်စု အစိုးရအဖွဲ့ရုံးဝန်ကြီးဌာန၊ အထွေထွေအုပ်ချုပ်ရေးဦးစီးဌာနမှ ဥပဒေနှင့်အညီဆက်လက်ကျင့်သုံးနိုင်ရန် ရည်ရွယ်ခြင်း၊ (ဂ) ပြည်ထောင်စုရှေ့နေချုပ်ရုံးမှ ပြည်ထောင်စုအစိုးရအဖွဲ့ရုံးဝန်ကြီးဌာန၏ စီမံ ခန့်ခွဲခွင့်ရှိသောဥပဒေများအဖြစ် သတ်မှတ်ရန် ဥပဒေပြင်ဆင်ခြင်း၊ နည်းဥပဒေ၊ လုပ်ထုံးလုပ်နည်း၊ အမိန့်ကြော်ငြာစာများ ပြင်ဆင်ခြင်းတို့ကို ဆောင်ရွက်ခြင်း မပြုဘဲ စကားရပ်ပြောင်းလဲသတ်မှတ်သည့်ဥပဒေတစ်ရပ်ပြဋ္ဌာန်းဆောင်ရွက်ပြီး ဦးစီးဌာနက ဆောင်ရွက်မည့်လုပ်ငန်းတာဝန်များကို ပြဋ္ဌာန်းသည့်ဥပဒေများ တွင် ပြည်ထောင်စုအစိုးရအဖွဲ့ရုံးဝန်ကြီးဌာနဟု ပြောင်းလဲသတ်မှတ်ပြီးသည့်သဘောဖြစ်ကြောင်း အကြံပြု ပြန်ကြားလာခြင်း။ ၃။ ပြည်သူ့လွှတ်တော် ဥပဒေကြမ်းကော်မတီသည် ၂၂-၈-၂၀၁၉ ရက်(ကြာသပတေးနေ့)တွင် ပြည်သူ့လွှတ်တော် နိုင်ငံသားများ၏မူလအခွင့်အရေးဆိုင်ရာကော်မတီ၊ လွှတ်တော်အခွင့်အရေး ကော်မတီ၊ ပြည်ထောင်စုအစိုးရအဖွဲ့ရုံးဝန်ကြီးဌာနနှင့် ပြည်ထောင်စုရှေ့နေချုပ်ရုံးတို့မှ တာဝန်ရှိ ပုဂ္ဂိုလ်များနှင့်အတူ ညှိနှိုင်းအစည်းအဝေးကျင်းပခဲ့ပြီး ၂၀၁၃ ခုနှစ်၊ ပြည်သူ့လွှတ်တော်ဆိုင်ရာ နည်းဥပဒေ ၅၉ အရ အခြေခံရမည့်မူ(၁၂)ချက်နှင့်အညီ အမျိုးသားလွှတ်တော်၏ အတည်ပြုချက်များ ကို စိစစ်လေ့လာခဲ့ပါတယ်။ စိစစ်လေ့လာတွေ့ရှိချက်များနှင့် ပြင်ဆင်ရန်တင်ပြချက်များကိုတော့ ပြည်သူ့လွှတ်တော်ကိုယ်စားလှယ်များထံ ကြို တင်ဝေငှထားပြီး ဖြစ်ပါတယ်ရှင်။ ၄။ သို့ဖြစ်ပါ၍ စကားရပ်ပြောင်းလဲသတ်မှတ်သည့်ဥပဒေကြမ်းကို လွှတ်တော်က အတည်ပြု ပေးနိုင်ပါရန် ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၆၁ အရ စိစစ်ခဲ့ပြီး နည်းဥပဒေ ၆၃ နှင့်အညီ လွှတ်တော်သို့ လေးစားစွာ အစီရင်ခံတင်ပြအပ်ပါသည်။ ဥက္ကဋ္ဌ။ ဥပဒေကြမ်းကော်မတီ။ အားလုံးကိုကျေးဇူးတင်ပါတယ်ရှင်။ [အစီရင်ခံစာအပြည့်အစုံမှာ အောက်ပါအတိုင်းဖြစ်ပါသည်။ ပြည်ထောင်စုသမ္မတမြန်မာနိုင်ငံတော် ပြည်သူ့လွှတ်တော် ဥပဒေကြမ်းကော်မတီ စာအမှတ်၊ ၀၅/ပသ-ဥပဒေကြမ်း/၂၀၁၉-၁၄၄ ရက် စွဲ ၊ ၂ ၀ ၁ ၉ ခုနှစ်၊ သြဂုတ်လ ၂၆ ရက် ဥက္ကဋ္ဌ ပြည်သူ့လွှတ်တော် အကြောင်းအရာ။ စကားရပ်ပြောင်းလဲသတ်မှတ်သည့် ဥပဒေကြမ်းနှင့်စပ်လျဉ်း၍ ပြည်သူ့လွှတ်တော် ဥပဒေကြမ်းကော်မတီ၏ လေ့လာတွေ့ရှိချက် အစီရင်ခံစာ တင်ပြ ရည် ညွှန်း ချက်။ အမျိုးသားလွှတ်တော်၏ ၁၆-၈-၂၀၁၉ ရက်စွဲပါစာအမှတ်၊ ၁/အမ(ကော်မတီ ၁)၁/၂၀၁၉-၃၈၉ ၁။ ပြည်ထောင်စုအစိုးရအဖွဲ့ရုံးက ပေးပို့သော စကားရပ်ပြောင်းလဲသတ်မှတ်သည့်ဥပဒေ ကြမ်းကို အမျိုးသားလွှတ်တော်၌ ၂၅-၇-၂၀၁၉ ရက်နေ့တွင် စတင်တင်သွင်းခဲ့ပြီး ၁၆-၈-၂၀၁၉ ရက်နေ့ အမျိုးသားလွှတ်တော်အစည်းအဝေး၌ ပြင်ဆင်ချက်မရှိ အတည်ပြုခဲ့ပြီး ပြည်သူ့လွှတ်တော် တွင် ဆွေးနွေးနိုင်ရန် အထက်ရည်ညွှန်းပါစာဖြင့် ပေးပို့လာပါသည်။ ၂။ ပြည်ထောင်စုအစိုးရအဖွဲ့ရုံးဝန်ကြီးဌာနသည် စကားရပ်ပြောင်းလဲသတ်မှတ်သည့် ဥပဒေ ကြမ်းကို အောက်ဖော်ပြပါရည်ရွယ်ချက်များနှင့် ကျိုးကြောင်းဖော်ပြချက်များကို အခြေခံ၍ ရေးဆွဲလာ ခြင်းဖြစ်ကြောင်း လေ့လာတွေ့ရှိရပါသည်ပြည်ထောင်စုသမ္မတမြန်မာနိုင်ငံတော်၊ ပြည်ထောင်စုအစိုးရအဖွဲ့အစည်းအဝေး အမှတ်စဉ်(၂၃/၂၀၁၈)သဘောတူညီချက်အရ ပြည်ထောင်စုအစိုးရအဖွဲ့ရုံး ဝန်ကြီးဌာန၏ အမိန့်ကြော်ငြာစာအမှတ်(၁/၂၀၁၈)ဖြင့် ပြည်ထဲရေးဝန်ကြီးဌာန လက်အောက်ရှိ အထွေထွေအုပ်ချုပ်ရေးဦးစီးဌာနကို ၂၈-၁၂-၂၀၁၈ ရက်နေ့မှ စ၍ ပြည်ထောင်စုအစိုးရအဖွဲ့ရုံး ဝန်ကြီးဌာနလက်အောက်သို့ လွှဲပြောင်း ပေးအပ်ပြီးဖြစ်ခြင်း၊ (ခ) အထွေထွေအုပ်ချုပ်ရေးဦးစီးဌာနမှ ကိုင်တွယ်ကျင့်သုံးလျက်ရှိသောဥပဒေများ၊ နည်းဥပဒေများ၊ လုပ်ထုံးလုပ်နည်းများနှင့် ပြဋ္ဌာန်းချက်များအား ပြည်ထောင်စု အစိုးရအဖွဲ့ရုံးဝန်ကြီးဌာန၊ အထွေထွေအုပ်ချုပ်ရေးဦးစီးဌာနမှ ဥပဒေနှင့်အညီဆက်လက်ကျင့်သုံးနိုင်ရန် ရည်ရွယ်ခြင်း၊ (ဂ) ပြည်ထောင်စုရှေ့နေချုပ်ရုံးမှ ပြည်ထောင်စုအစိုးရအဖွဲ့ရုံးဝန်ကြီးဌာန၏ စီမံ ခန့်ခွဲခွင့်ရှိသောဥပဒေများအဖြစ် သတ်မှတ်ရန် ဥပဒေပြင်ဆင်ခြင်း၊ နည်းဥပဒေ၊ လုပ်ထုံးလုပ်နည်း၊ အမိန့်ကြော်ငြာစာများ ပြင်ဆင်ခြင်းတို့ကို ဆောင်ရွက်ခြင်း မပြုဘဲ စကားရပ်ပြောင်းလဲသတ်မှတ်သည့်ဥပဒေတစ်ရပ်ပြဋ္ဌာန်းသည့်ဥပဒေ များတွင် ပြည်ထောင်စုအစိုးရအဖွဲ့ရုံးဝန်ကြီးဌာနဟု ပြောင်းလဲသတ်မှတ်ပြီး သည့် သဘောဖြစ်ကြောင်း အကြံပြုပြန်ကြားလာခြင်း။ ၃။ ပြည်သူ့လွှတ်တော် ဥပဒေကြမ်းကော်မတီသည် ၂၂-၈-၂၀၁၉ ရက်(ကြာသပတေးနေ့)တွင် ပြည်သူ့လွှတ်တော် နိုင်ငံသားများ၏မူလအခွင့်အရေးဆိုင်ရာကော်မတီ၊ လွှတ်တော်အခွင့်အရေး ကော်မတီ၊ ပြည်ထောင်စုအစိုးရအဖွဲ့ရုံးဝန်ကြီးဌာနနှင့် ပြည်ထောင်စုရှေ့နေချုပ်ရုံးတို့မှ တာဝန်ရှိ ပုဂ္ဂိုလ်များနှင့်အတူ ညှိနှိုင်းအစည်းအဝေးကျင်းပခဲ့ပြီး ၂၀၁၃ ခုနှစ်၊ ပြည်သူ့လွှတ်တော်ဆိုင်ရာ နည်းဥပဒေ ၅၉ အရ အခြေခံရမည့်မူ(၁၂)ချက်နှင့်အညီ အမျိုးသားလွှတ်တော်၏ အတည်ပြုချက်များ ကို စိစစ်လေ့လာခဲ့ရာတွေ့ရှိချက်များနှင့် ပြင်ဆင်ရန်တင်ပြချက်များမှာ အောက်ပါအတိုင်းဖြစ်ပါသည်(က) အမျိုးသားလွှတ်တော်၌ စတင်တင်သွင်းသော ဥပဒေကြမ်းတွင် ပြင်ဆင်သည့်အပိုဒ်ပေါင်း (၃)ပိုဒ်ပါရှိပါသည်။ အမျိုးသားလွှတ်တော်၏အတည်ပြုချက်များအနက် အချက်(၃)ချက်ကို သဘော တူလက်ခံပါသည်။ ဥပဒေခေါင်းစီးကို အောက်ပါအတိုင်းပြင်ဆင်ပါသည်၂၀၁၉ ခုနှစ်၊ စကားရပ်ပြောင်းလဲသတ်မှတ်သည့်ဥပဒေ (၂၀၁၉ ခုနှစ်၊ ပြည်ထောင်စုလွှတ်တော်ဥပဒေအမှတ် ။) လ ရက် (၂ဝ၁၉ ခုနှစ်၊ လ ရက်) (ဃ) အပိုဒ် ၁ အပိုဒ်ခွဲ(က)ကို အောက်ပါအတိုင်း ပြင်ဆင်ပါသည်၁။(က) ဤဥပဒေကို ၂၀၁၉ ခုနှစ်၊ စကားရပ်ပြောင်းလဲသတ်မှတ်သည့်ဥပဒေဟု ခေါ်တွင်စေရမည်။) ၄။ သို့ဖြစ်ပါ၍ စကားရပ်ပြောင်းလဲသတ်မှတ်သည့်ဥပဒေကြမ်းကို လွှတ်တော်က အတည်ပြု ပေးနိုင်ပါရန် ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၆၁ အရ စိစစ်ခဲ့ပြီး နည်းဥပဒေ ၆၃ နှင့်အညီ လွှတ်တော်သို့ အစီရင်ခံတင်ပြအပ်ပါသည်။ ဥပဒေကြမ်းကော်မတီ။</speech>
<speech type='speaker'>လွှတ်တော်ကိုယ်စားလှယ်များခင်ဗျား။ စကားရပ်ပြောင်းလဲသတ်မှတ်သည့် ဥပဒေကြမ်းနှင့်စပ်လျဉ်းပြီး ပြင်ဆင်ချက်အဆိုတင်သွင်းဆွေးနွေးလိုသူများသည် ပြင်ဆင်လိုသည့် ဥပဒေကြမ်း၏ အပိုဒ်၊ အပိုဒ်ခွဲ၊ အကြောင်းအရာကို တိတိကျကျဖော်ပြ၍ ၂-၉-၂၀၁၉ ရက်(တနင်္လာနေ့) ညနေ ၄ နာရီနောက်ဆုံးထားပြီး ပြည်သူ့လွှတ်တော်ရုံး၊ ညွှန်ကြားရေးမှူးချုပ်ထံ အမည်စာရင်းတင်သွင်းရန်ဖြစ်ကြောင်း အသိပေးကြေညာပါတယ်</speech>
</section>
<section value = 'Motion'>
<title>ဦးနေထက်ဝင်း၊ ဆင်ပေါင်ဝဲမဲဆန္ဒနယ်က နိုင်ငံအဝန်း သဘာဝပတ်ဝန်းကျင်ထိန်းသိမ်းရေး လုပ်ငန်းများ စဉ်ဆက်မပြတ်ဖြေရှင်းဆောင်ရွက်သွားနိုင်ရန်အတွက် သဘာဝပတ်ဝန်းကျင် ထိန်းသိမ်းရေးပညာရပ်ကျွမ်းကျင်သူများမွေးထုတ်သွားရန်နှင့် ပတ်ဝန်းကျင်ထိန်းသိမ်းရေး ဦးစီးဌာနကို ခရိုင်၊ မြို့နယ်အဆင့်ထိ စနစ်တကျတိုးချဲ့ဖွဲ့စည်းပြီး ဝန်ကြီးဌာန၏ လုပ်ငန်းစဉ် များအောင်မြင်ရေး အရှိန်အဟုန်မြှင့်ဆောင်ရွက်ပေးပါရန် ပြည်ထောင်စုအစိုးရအား တိုက်တွန်းကြောင်းအဆိုတင်သွင်းခြင်းနှင့်လက်ခံဆွေးနွေးရန်သင့်/မသင့်အဆုံးအဖြတ်ရယူခြင်း</title>
<speech type='speaker'>အစီအစဉ် ၇ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ ဆင်ပေါင်ဝဲ မဲဆန္ဒနယ်မှ ဦးနေထက်ဝင်းက အဆိုတစ်ရပ်တင်သွင်းထားပါတယ်။ ဦးနေထက်ဝင်းအား အဆို တင်သွင်းဖို့ ဖိတ်ခေါ်ပါတယ်</speech>
<speech><mp id='263'>ဦးနေထက်ဝင်း(ဆင်ပေါင်ဝဲမဲဆန္ဒနယ်)</mp>လေးစားရပါသော ပြည်သူ့လွှတ်တော်ဥက္ကဋ္ဌ၊ ဒုတိယဥက္ကဋ္ဌနှင့် လွှတ်တော်ကိုယ်စားလှယ်များ၊ ပြည်ထောင်စုဒုတိယဝန်ကြီးနှင့် အားလုံးပဲမင်္ဂလာ ပါလို့ နှုတ်ခွန်းဆက်သအပ်ပါတယ်။ ကျွန်တော်ကတော့ မကွေးတိုင်းဒေသကြီး၊ ဆင်ပေါင်ဝဲမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးနေထက်ဝင်းဖြစ်ပြီး ပြည်သူ့လွှတ်တော် သယံဇာတနှင့် သဘာဝ ပတ်ဝန်းကျင်ထိန်းသိမ်းရေးဆိုင်ရာ ကော်မတီ၏အဖွဲ့ဝင်တစ်ဦးလည်းဖြစ်ပါတယ်။ ဒီကနေ့ ပြည်သူ့ လွှတ်တော်ကြီးမှာ နိုင်ငံအဝန်း သဘာဝပတ်ဝန်းကျင်ထိန်းသိမ်းရေးလုပ်ငန်းစဉ်များ စဉ်ဆက်မပြတ် ဖြေရှင်းဆောင်ရွက်သွားနိုင်ရန်အတွက် သဘာဝပတ်ဝန်းကျင်ထိန်းသိမ်းရေးပညာရပ်ကျွမ်းကျင်သူများ မွေးထုတ်သွားရန်နှင့် ပတ်ဝန်းကျင်ထိန်းသိမ်းရေးဦးစီးဌာနကို ခရိုင်၊ မြို့နယ်အဆင့်ထိ စနစ်တကျ တိုးချဲ့ဖွဲ့စည်းပြီး ဝန်ကြီးဌာန၏လုပ်ငန်းစဉ်များအောင်မြင်ရေး အရှိန်အဟုန်မြှင့်ဆောင်ရွက်ပေးပါရန် ပြည်ထောင်စုအစိုးရအား တိုက်တွန်းကြောင်းအဆိုကို တင်သွင်းသွားမှာပဲဖြစ်ပါတယ်။ ဥက္ကဋ္ဌကြီးခင်ဗျား။ ဒီနေ့ကမ္ဘာကြီးကိုကြည့်လိုက်တဲ့အခါမှာ ရာသီဥတုဖောက်ပြန်ပြောင်းလဲ လာမှု၊ သဘာဝပတ်ဝန်းကျင်ထိခိုက်ပျက်စီးလာမှုတွေကို နိုင်ငံတော်တော်များများခံစားနေကြရတာကို တွေ့မြင်ကြရမှာဖြစ်ပါတယ်။ ကမ္ဘာ့ရာသီဥတုပြောင်းလဲလာခြင်းဆိုတဲ့နေရာမှာ ရာသီဥတုတစ်ခုမှတစ်ခု သို့ကူးပြောင်းခြင်းမျိုးမဟုတ်ဘဲ ရာသီခွင်တစ်ခုအတွင်းမှာပင် ဖြစ်ရိုးဖြစ်စဉ်တွေကပင် သွေဖီလာခြင်း ကိုဆိုလိုတာဖြစ်ပါတယ်။ ဥပမာ မိုးတွင်းကာလမှာ ပုံမှန်ထက်မိုးပိုမိုရွာသွန်းတာ၊ မိုးရွာနှုန်းတွေ လျော့နည်းလာတာ၊ မိုးခေါင်တာ၊ နွေအခါပုံမှန်ထက်ပိုပူတာ၊ နွေခေါင်ခေါင်မိုးရွာတာ၊ ဆောင်းမှာ ပုံမှန် ထက်အအေးပိုလာတာ၊ အအေးပေါ့တာ၊ အအေးများတဲ့ရက်ကာလတိုတောင်းလာတာ ဒါမျိုးတွေ ဖြစ်နေတာမျိုးကို ဆိုလိုတာဖြစ်ပါတယ်။ ဒီလိုရာသီဥတုပြောင်းလဲလာမှုတွေကြောင့် အစိုးရသဘာဝ ဘေးအန္တရာယ်တွေ မုန်တိုင်းတိုက်ခတ်တာ၊ ရေကြီးတာ၊ မြေပြို တာ၊ အပူလှိုင်းတွေကျရောက်တာ၊ ဆူနာမီဖြစ်တာတွေဟာ အကြိမ်အရေအတွက်များပြားလာနေပြီး ဒီဖြစ်ရပ်တွေကို နိုင်ငံတိုင်းလိုလို အနည်းနဲ့အများကြုံတွေ့လာနေကြရတာပါ။ ရာသီဥတုဖောက်ပြန်ပြောင်းလဲလာမှုတွေကြောင့် စားနပ်ရိက္ခာ အထွက်နှုန်းတွေကျလာတာ၊ ဂေဟစနစ်ပျက်ယွင်းပြီး သဘာဝပတ်ဝန်းကျင်ကို ထိခိုက်စေရုံ သာမက သတ္တဝါမျိုးစိတ်တွေနဲ့ ဇီဝမျိုးစိတ်တွေဟာ မူရင်းဒေသကနေပြောင်းရွှေ့ ကုန်တာ၊ တချို့မျိုးတုန်း ပျောက်ကွယ်မယ့်အန္တရာယ်တွေနဲ့ကြုံတွေ့နေရတာ၊ သီးနှံဖျက်ပိုးမွှားတွေ ပေါက်ဖွားနှုန်းမြင့်မား လာတာတွေကိုပါ ကြုံတွေ့နေကြရလို့ပါ။ ရာသီဥတုပြောင်းလဲလာမှုရဲ့ဆိုးကျိုးတွေကို ဒီနေ့ဒီကမ္ဘာကိုမှီခိုနေကြရတဲ့ ကျွန်တော်တို့လူသား တွေသာမက သက်ရှိဇီဝမျိုးစိတ်တွေကိုပါ ခြိမ်းခြောက်ခံနေကြရတာသိသာနေပါတယ်။ ဒါကြောင့် ကမ္ဘာကြီးပူနွေးလာမှုနှင့် ရာသီဥတုပြောင်းလဲလာမှုတွေကိုတွန်းလှန်ဖို့ သဘာဝပတ်ဝန်းကျင်ထိန်းသိမ်း ရေးလုပ်ငန်းစဉ်တွေကို ကျွန်တော်တို့နိုင်ငံအနေနှင့် စဉ်ဆက်မပြတ်ဖြေရှင်းဆောင်ရွက်သွားနိုင်ဖို့ အတွက် ဒီအဆိုကို တင်သွင်းရခြင်းဖြစ်ပါတယ်။ ဥက္ကဌကြီးခင်ဗျား။ Power Point ဖြင့်တင်ပြခွင့်ပြု ပါရန် ခွင့်တောင်းခံအပ်ပါတယ်။ ဒါကတော့ ရေလွှမ်းမိုးမှုကြုံတွေ့ရမှုတွေကို အဆင့်အလိုက် မှတ်တမ်း တင်ထားတဲ့ဓာတ်ပုံဖြစ်ပါတယ်။ ရေလွှမ်းမိုးမှု မှတ်တမ်းပုံဖြစ်ပါတယ်။ ဒါကတော့ ဆူနာမီကြုံတွေ့ ခဲ့ရမှုနှင့် အသက်သေဆုံးမှုမှတ်တမ်းတွေပါ။ ဆူနာမီကြုံ တွေ့ခဲ့ရတဲ့ပုံတွေပါ။ ဒါကတော့ အကြီးမားဆုံး မြေငလျင်ဘေးဒဏ်သင့်ခဲ့တဲ့မှတ်တမ်း ဖြစ်ပါတယ်။ မြေငလျင်ဖြစ်ခဲ့တဲ့ပုံဖြစ်ပါတယ်။ ဒါကတော့ ဆိုင်ကလုန်းမုန်တိုင်းဒဏ်ခံခဲ့ရမှုနှင့် လူအသေအပျောက်အများဆုံးဖြစ်ရပ် ၁၀ ခုဖြစ်ပါတယ်။ ဒီထဲမှာ လူပေါင်းသိန်းချီပြီးသေဆုံးခဲ့ရတဲ့ ၂၀၀၈ ခုနှစ် နာဂစ်မုန်တိုင်းလည်းပါဝင်နေတာ တွေ့ရမှာဖြစ်ပါတယ်။ သဘာဝပတ်ဝန်းကျင်ထိန်းသိမ်းရေးလုပ်ငန်းစဉ်တွေကို တာဝန်တစ်ရပ်အနေနဲ့မဖြစ်မနေ ဆောင်ရွက်သွားဖို့လိုအပ်ကြောင်း ဒီဖြစ်စဉ်တွေကနေ မီးမောင်းထိုးပြနေပါတယ်။ ကျွန်တော်တို့ နိုင်ငံမှာ ၁၉၉၀ ပြည့်နှစ်ကစလို့ ပတ်ဝန်းကျင်ထိန်းသိမ်းရေးအမျိုးသားကော်မရှင်ကို စတင်ဖွဲ့စည်းခဲ့ ပါတယ်။ ကော်မရှင်ရုံးကို ၁၉၉၂ ခုနှစ်မှာ နိုင်ငံခြားရေးဝန်ကြီးဌာနနှင့်တွဲဖက်ဖွင့်လှစ်နိုင်ခဲ့ပါတယ်။ ၂၀၀၅ ခုနှစ်မှာတော့ သစ်တောရေးရာဝန်ကြီးဌာနအောက်က စီမံကိန်းနှင့်စာရင်းအင်းဦးစီးဌာန အောက်မှာ ဌာနခွဲအဖြစ် ပြောင်းရွှေ့ဖွင့်လှစ်နိုင်ခဲ့ပါတယ်။ ၂၀၁၂ ခုနှစ်၊ အောက်တိုဘာလ ၁၂ ရက်နေ့ မှာတော့ ပတ်ဝန်းကျင်ထိန်းသိမ်းရေးဦးစီးဌာနအဖြစ် စတင်ဖွင့်လှစ်နိုင်ခဲ့ပါတယ်။ ဦးစီးဌာနတစ်ခု အဖြစ် အထိုင်ကျတာ ခြောက်နှစ်ကျော်ပဲရှိပါသေးတယ်။ ထို့အတူ ပတ်ဝန်းကျင်ထိန်းသိမ်းရေးဥပဒေ ကို ပြည်ထောင်စုလွှတ်တော်ဥပဒေအမှတ်(၉)အဖြစ် ၂၀၁၂ ခုနှစ်၊ မေလ ၃၀ ရက်နေ့မှာ စတင် ပြဋ္ဌာန်းနိုင်ခဲ့တာဖြစ်ပါတယ်။ ဒါကတော့ ၂၀၁၉ ခုနှစ် မေလအထိ ဖွဲ့စည်းပုံအင်အားစာရင်းမှာ အရာထမ်း ၃၁၆ ဦး၊ အမှုထမ်း ၇၂၁ ဦး စုစုပေါင်း ၁၀၂၈ ဦးသာရှိပါသေးတယ်။ ၂၂-၁၂-၂၀၁၆ ရက်နေ့မှာ ကျင်းပပြုလုပ်ခဲ့တဲ့ ပြည်ထောင်စုအစိုးရအဖွဲ့အမှတ်စဉ်(၁၈/၂၀၁၆)အရ ပတ်ဝန်းကျင် ထိန်းသိမ်းရေးဦးစီးဌာန၏ဖွဲ့စည်းပုံအား အရာထမ်း ၁၁၄၉ ဦး၊ အမှုထမ်း ၁၈၀၈၀ ဦး စုစုပေါင်း ၁၉၂၂၉ ဦးအထိ တိုးချဲ့ဖွင့်လှစ်ခွင့်ပြု ထားခဲ့ပေမဲ့ ခရိုင်ရုံးတွေဆက်ဖွင့်ဖို့ကျန်နေသေးသလို မြို့နယ်အဆင့်ထိရုံးတွေဖွင့်သွားဖို့နှင့် လိုအပ်တဲ့ဝန်ထမ်းတွေခန့်ထားသွားဖို့ ဆက်လက်ဆောင်ရွက် သွားရအုံးမှာပါ။ ဒါကြောင့် ဌာနရဲ့ လုပ်ငန်းစဉ်တွေဟာ စိတ်ရှိသလောက်ခရီးမပေါက်နိုင်သေးတဲ့အနေအထား မျိုးဖြစ်နေရပါတယ်။ ဒီနေရာမှာ ကျွန်တော့်အနေနဲ့တင်ပြလိုတာက ခရိုင်၊ မြို့နယ်အဆင့်ထိရုံးများ ဖွင့်လှစ်ခြင်း၊ ဝန်ထမ်းများခန့်ထားခြင်းကို အဆောတလျင်ဆောင်ရွက်စေတာမျိုးမဟုတ်ဘဲ ကျွန်တော် တို့နိုင်ငံရဲ့ လိုငွေပြဘတ်ဂျက်အနေအထားအရ ဌာနအနေနဲ့ရေရှည်မျှော်မှန်းချက်အစီအစဉ်များ ချမှတ် ပြီးဆောင်ရွက်သွားစေလိုခြင်းသာ ဖြစ်ပါတယ်။ ဒါကတော့ ဖွင့်ပြီးသားရုံးတွေ ဖြစ်ပါတယ်။ တိုင်းဒေသကြီးနှင့်ပြည်နယ်ရုံးများအားလုံး ဖွင့်လှစ်ထားပြီးဖြစ်ပေမဲ့ ခရိုင်၊ မြို့နယ်ရုံးတွေကျန်နေသေး တာကို တွေ့ရမှာဖြစ်ပါတယ်။ ဒါကတော့ နိုင်ငံတကာအဖွဲ့အစည်းတွေနှင့် ပူးပေါင်းဆောင်ရွက်မှု အခြေအနေတွေဖြစ်ပါတယ်။ ဒါကတော့ နိုင်ငံတကာအဖွဲ့အစည်း၊ နိုင်ငံတကာကွန်ဗင်းရှင်း၊ ဒေသဆိုင်ရာ သဘောတူညီချက်တွေမှာ ပါဝင်ပူးပေါင်းဆောင်ရွက်နေမှုတွေဖြစ်ပါတယ်။ ဒေသတွင်းအာဆီယံနိုင်ငံ များနှင့် ပူးပေါင်းဆောင်ရွက်နေတာတွေ ဖြစ်ပါတယ်။ အာဆီယံနိုင်ငံများနှင့် ပထမအာဆီယံဆိုင်ရာ ပတ်ဝန်းကျင်ထိန်းသိမ်းရေးအစီအစဉ်ကို ၁၉၉၇ ခုနှစ်မှာ စတင်ဆောင်ရွက်ခဲ့ပြီး နယ်နိမိတ်ဖြတ်ကျော် လေထုညစ်ညမ်းမှုထိန်းချုပ်ရေး ရာသီဥတုပြောင်းလဲခြင်း၊ သယံဇာတများနှင့် ဇီဝမျိုးစုံမျိုးကွဲများ ထိန်းသိမ်းခြင်းစတဲ့ အဓိကနယ်ပယ်သုံးရပ်ရဲ့ ဆုံးဖြတ်ချက်ကြေညာစာတမ်းတွေကို ဒေသတွင်းအာဆီယံနိုင်ငံများနှင့် ပူးပေါင်းဆောင်ရွက်နေပါတယ်။ ဒါကတော့ ပြည်ပနိုင်ငံတွေကို ပညာသင် ဆွေးနွေးပွဲ သင်တန်းသားစေလွှတ်ခဲ့မှုမှတ်တမ်းတွေဖြစ်ပါတယ်။ ၂၀၁၆ ခုနှစ်ကနေပြီးတော့ ၂၀၁၉ မေလအထိ သုံးနှစ်တာစာရင်းဖြစ်ပါတယ်။ ဥက္ကဋ္ဌကြီးခင်ဗျား။ တင်ပြခဲ့တာတွေကိုကြည့်လိုက်ရင် ပတ်ဝန်းကျင်ထိန်းသိမ်းရေးဦးစီးဌာနရဲ့ လုပ်ငန်းတာဝန်တွေဟာ များပြားလှပါတယ်။ ဒါ့အပြင် အစဉ်အလေးထားဆောင်ရွက်သွားရမှာဖြစ်တာကြောင့်မို့လို ဌာနတွင်းဖွဲ့စည်းပုံကျစ်လျစ်ခိုင်မာဖို့နှင့် ပညာရပ်ဆိုင်ရာ ကျွမ်းကျင်သူတွေ စဉ်ဆက် မပြတ် မွေးထုတ်သွားနိုင်ဖို့ဟာ အင်မတန်အရေးကြီးလှပါတယ်။ သစ်တောကဏ္ဍကိုကြည့်လိုက်ရင် ၁၉၉၂ ခုနှစ်ကစလို့ Institute of Forestry သစ်တောတက္ကသိုလ်ဆိုပြီး ဖွင့်လှစ်ခဲ့ပါတယ်။ အဲဒီ မတိုင်ခင် ၁၉၂၃ ခုနှစ်ကတည်းက ရန်ကုန်တက္ကသိုလ်မှာ School of Forestry ကိုဖွင့်လှစ်ခဲ့တာပါ။ အခုဆို သစ်တောဦးစီးဌာနအနေနဲ့ ဌာနတွင်းသစ်တောပညာရပ် ကျွမ်းကျင်သူတွေနှင့်ရပ်တည်နေတာ ဖြစ်ပါတယ်။ ပတ်ဝန်းကျင်ထိန်းသိမ်းရေးဦးစီးဌာနကိုလည်း အလားတူဖြစ်စေချင်တာ ဖြစ်ပါတယ်။ ၂၀၁၇ ခုနှစ်မှာမှ ရေဆင်းမှာ University of Forestry and Environmental Science သစ်တော နှင့်ပတ်ဝန်းကျင်ဆိုင်ရာတက္ကသိုလ်ဆိုပြီး ပတ်ဝန်းကျင်ဆိုင်ရာ ဘာသာရပ်တွေကို ထည့်သွင်းသင်ကြား လာတာ ဖြစ်ပါတယ်။ ပတ်ဝန်းကျင်ထိန်းသိမ်းရေးလုပ်ငန်းစဉ်တွေဟာ ကဏ္ဍစုံလင်များပြားတာကြောင့် ပညာရပ်ဆိုင်ရာကျွမ်းကျင်သူတွေ ပိုမိုလိုအပ်လှပါတယ်။ ဌာနတွင်းမှာ ကိုယ်ပိုင်သင်တန်းကျောင်းများ ဖွင့်လှစ်တည်ထောင်နိုင်မည်ဆိုပါက ပိုမိုကောင်းမွန်မည်ဖြစ်ကြောင်း အကြံပြုလိုပါတယ်။ ဥက္ကဋ္ဌကြီးခင်ဗျား။ ယခုအဆိုက ပတ်ဝန်းကျင်ထိန်းသိမ်းရေးဦးစီးဌာနရဲ့ လုပ်ငန်းစဉ်တွေ အောင်မြင်ထိရောက်ဖို့ တွန်းအားပေးတာဖြစ်သလို လိုနေတဲ့ကွက်လပ်ကို ဖြည့်ဆည်းပေးခြင်းလည်း ဖြစ်ပါတယ်။ ဌာနတွင်းမှာ ပတ်ဝန်းကျင်ရေးရာကျွမ်းကျင်သူတွေ ကဏ္ဍအစုံမှာစဉ်ဆက်မပြတ် လက်ဆင့်ကမ်းတာဝန်များထမ်းဆောင်သွားစေနိုင်ရေး ရည်ရွယ်ပါတယ်။ ဒါမှသာ ဌာနရဲ့ လုပ်ငန်းစဉ် တွေဟာ ပိုမိုထိရောက်အောင်မြင်လာနိုင်မှာဖြစ်သလို မြို့နယ်အဆင့်ထိ ပတ်ဝန်းကျင်ဆိုင်ရာ ပြဿနာ တွေကို ဖြေရှင်းဆောင်ရွက်လာနိုင်မှာဖြစ်ပါတယ်။ ပတ်ဝန်းကျင်ကို ထိန်းသိမ်းစောင့်ရှောက်လိုစိတ်တွေ ရှိလာအောင် ကျယ်ကျယ်ပြန့်ပြန့် အသိပညာပေးမှုတွေ ဆောင်ရွက်လာနိုင်မှာပါ။ ကျွန်တော်တို့ နိုင်ငံ အနေနဲ့ နာဂစ်မုန်တိုင်းဒဏ်ကြောင့် လူပေါင်းများစွာ သေဆုံးခဲ့ကြရပြီးပါပြီ။ နှစ်စဉ်မိုးရာသီ ရေကြီး ရေလျှံမှုတွေကပုံမှန်လို ဖစ်လာနေတာ လက်ရှိဖြစ်စဉ်တွေက သက်သေတည်နေပါတယ်။ နွေအခါမှာ အလွန်ပူပြီး အပူချိန်စံချိန်သစ်တွေ တင်နေပါတယ်။ ပတ်ဝန်းကျင်ထိန်းသိမ်းရေးဟာ အရေးကြီးလာ နေပြီး စနစ်တကျဖြေရှင်းဆောင်ရွက်သွားဖို့ လိုအပ်နေပြီဖြစ်ပါတယ်။ နိဂုံးချုပ်အားဖြင့်တင်ပြရရင် ပတ်ဝန်းကျင်ထိန်းသိမ်းရေးဦးစီးဌာနအနေဖြင့် မျိုးဆက်သစ် ပတ်ဝန်းကျင်ထိန်းသိမ်းရေးပညာရပ် ကျွမ်းကျင်သူတွေကို စဉ်ဆက်မပြတ် မွေးထုတ်ပေးနေတယ်။ ခရိုင်၊ မြို့နယ်အဆင့်ထိ အဆောတလျင်မဟုတ်ဘဲ စနစ်တကျတိုးချဲ့ ဖွဲ့စည်းသွားနိုင်ခဲ့မယ်ဆိုရင် ပတ်ဝန်းကျင်ထိန်းသိမ်းရေးလုပ်ငန်းတွေကို ယခုထက်ပိုမိုဆောင်ရွက်လာနိုင်မည်ဖြစ်ခြင်း၊ ၂၀၁၂ ခုနှစ် ပတ်ဝန်းကျင်ထိန်းသိမ်းရေးဥပဒေပါ ရည်ရွယ်ချက်များအတိုင်း ထိရောက်စွာဆောင်ရွက်လာနိုင်မည် ဖြစ်ခြင်း၊ ပတ်ဝန်းကျင်ထိခိုက်မှု လေ့လာဆန်းစစ်ခြင်းလုပ်ငန်းများနှင့် ပတ်ဝန်းကျင်ထိခိုက်စေမည့် လုပ်ငန်းစီမံကိန်းများမဖြစ်စေရေး ဆက်စပ်ဌာနများနှင့် ပိုမိုပူးပေါင်းဆောင်ရွက်လာနိုင်မည်ဖြစ်ခြင်း၊ ၂၀၁၉ ခုနှစ် မြန်မာနိုင်ငံအမျိုးသားပတ်ဝန်းကျင်ရေးရာမူဝါဒကို အကောင်အထည်ဖော်ဆောင်ရွက်တဲ့ နေရာမှာ ဌာနတွင်းဆောင်ရွက်ချက်များ ပိုမိုအားကောင်းမောင်းသန်ဖြစ်လာစေခြင်းစတဲ့ အကျိုး ကျေးဇူးတွေကို ရရှိလာနိုင်မှာဖြစ်ပါတယ်။ သို့ပါ၍ မြန်မာနိုင်ငံတွင် မှီတင်းနေထိုင်ကြသူအားလုံး သန့်ရှင်းသောပတ်ဝန်းကျင်၊ ကောင်းမွန်သောဂေဟစနစ်၊ မျှတသောရာသီဥတုကောင်းတွေ စဉ်ဆက် မပြတ်ရရှိပိုင်ဆိုင်စေလိုတဲ့ စိတ်စေတနာနဲ့ ယခုအဆိုကို တင်သွင်းလိုက်ရပါတယ်။ အားလုံးကို ကျေးဇူး တင်ပါတယ်။</speech>
<speech type='speaker'>ဦးနေထက်ဝင်း တင်သွင်းသွားတဲ့အဆိုကို ထောက်ခံမည့် လွှတ်တော် ကိုယ်စားလှယ်တစ်ဦးအား ဖိတ်ခေါ်ပါတယ်</speech>
<speech><mp id='370'>ဦးနေစိုးအောင်(ဝန်းသိုမဲဆန္ဒနယ်)</mp>လေးစားအပ်ပါတဲ့ ပြည်သူ့ လွှတ်တော် ဥက္ကဋ္ဌကြီးနှင့် အားလုံးပဲမင်္ဂလာပါ။ ကျွန်တော်ကတော့ စစ်ကိုင်းတိုင်းဒေသကြီး၊ ဝန်းသိုမဲဆန္ဒနယ်မှ ပြည်သူ့ လွှတ်တော်ကိုယ်စားလှယ် ဦးနေစိုးအောင်ဖြစ်ပြီးတော့ ဆင်ပေါင်ဝဲမဲဆန္ဒနယ်မှ ဦးနေထက်ဝင်း တင်သွင်းတဲ့ နိုင်ငံအဝန်း သဘာဝပတ်ဝန်းကျင်လုပ်ငန်းစဉ်များ စဉ်ဆက်မပြတ် ဖြေရှင်းဆောင်ရွက်နိုင် ရန်အတွက် သဘာဝပတ်ဝန်းကျင်ထိန်းသိမ်းရေး ပညာရပ်ကျွမ်းကျင်သူများ မွေးထုတ်သွားရန်နှင့် ပတ်ဝန်းကျင်ထိန်းသိမ်းရေးဦးစီးဌာနကို ခရိုင်၊ မြို့နယ်အဆင့်ထိ စနစ်တကျ တိုးချဲ့ဖွဲ့စည်းပြီး ဝန်ကြီး ဌာန၏လုပ်ငန်းစဉ်များအောင်မြင်ရေး အရှိန်အဟုန်မြှင့်ဆောင်ရွက်ပေးပါရန် ပြည်ထောင်စုအစိုးရ အား တိုက်တွန်းကြောင်းအဆိုကို ထောက်ခံတင်ပြသွားမှာဖြစ်ပါတယ်။ ဥက္ကဋ္ဌကြီးခင်ဗျား။ အဆိုရှင်တင်ပြခဲ့သလိုပါပဲ ကမ္ဘာကြီးပူနွေးလာမှုနှင့်အတူ ရာသီဥတု ဖောက်ပြန်ပြောင်းလဲမှုတွေကြောင့် သဘာဝဘေးဆိုးတွေ၊ နိုင်ငံတော်တော်များများမှာ ခံခဲ့ကြရပြီး ဖြစ်ပါတယ်။ ကျွန်တော်တို့နိုင်ငံရဲ့အခြေအနေကို ပြန်ကြည့်မယ်ဆိုရင် ၂၀၀၈ ခုနှစ်မှာ အားလုံးမှတ်မိ နေတဲ့နာဂစ်မုန်တိုင်း၊ ၂၀၁၀ ခုနှစ်မှာဖြစ်ပွားခဲ့တဲ့ ဂီရိဆိုင်ကလုန်းမုန်တိုင်း၊ ၂၀၁၃ ခုနှစ်မှာဖြစ်ပွားခဲ့တဲ့ မဟာစံဆိုင်ကလုန်း မုန်တိုင်း၊ ၂၀၁၅ ခုနှစ်မှာဖြစ်ပွားခဲ့တဲ့ ကိုမာဆိုင်ကလုန်းမုန်တိုင်း၊ ၂၀၁၆ ခုနှစ်မှာ ဖြစ်ပွားခဲ့တဲ့ ရနူးဆိုင်ကလုန်းမုန်တိုင်း၊ ၂၀၁၇ ခုနှစ်မှာဖြစ်ပွားခဲ့တဲ့ မိုရာဆိုင်ကလုန်းမုန်တိုင်းစတဲ့ မုန်တိုင်းအန္တရာယ်တွေ ငလျင်ဘေးတွေနဲ့အပူရှိန်မြင့်တက်မှုတွေ ရေကြီးရေလျှံလွှမ်းမိုးမှုတွေကို ၂၀၀၉ ခုနှစ်ကနေစပြီး နှစ်စဉ်လိုလိုကြုံတွေ့လာရတာဖြစ်ပါတယ်။ အခုဆိုရင်လည်း မွန်ပြည်နယ်၊ ကရင်ပြည်နယ်၊ ပဲခူးတိုင်းဒေသကြီး၊ တနင်္သာရီတိုင်းဒေသကြီး စတဲ့နေရာတွေမှာ ရေကြီးရေလျှံမြေပြိုမှု တွေကြောင့် အသက်အိုးအိမ်စည်းစိမ်တွေ ဆုံးရှုံးနစ်နာခဲ့ကြရတာအားလုံးပဲအသိပဲ ဖြစ်ပါတယ်။ ကျွန်တော်တို့နိုင်ငံအနေနဲ့ ၁၉၉၀ ခုနှစ်ကနေ ၂၀၁၅ ခုနှစ်အတွင်း သဘာဝဘေးအန္တရာယ် ၃၈ ခုကို ကြုံတွေ့ခဲ့ရပြီး ဖြစ်ပါတယ်။ လူပေါင်း ၁၃၉၀၀၀ ကျော်သေဆုံးခဲ့ကြရသလို ၁၃ သန်းကျော် ဘေးအန္တရာယ် ခံစားကြရပါတယ်။ ဆုံးရှုံးမှုအားဖြင့် အမေရိကန်ဒေါ်လာ ၄.၈ ဘီလီယံခန့် ဆုံးရှုံးနစ်နာခဲ့ကြရပါတယ်။ ၂၀၀၈ ခုနှစ်မှာဖြစ်ပွားခဲ့တဲ့ နာဂစ်မုန်တိုင်းကြောင့် မြန်မာနိုင်ငံဟာ ရာသီဥတုပြောင်းလဲခြင်းရဲ့ အကျိုးဆက်ထိခိုက်ဆုံးရှုံးမှု တတိယအများဆုံးနိုင်ငံအဖြစ် သတ်မှတ်ခံခဲ့ကြ ရပါတယ်။ ဒါကြောင့် ကမ္ဘာကြီးပူနွေးလာမှုနှင့် ရာသီဥတုပြောင်းလဲမှုတွေကိုတွန်းလှန်ဖို့ သဘာဝပတ်ဝန်း ကျင်ထိန်းသိမ်းရေးလုပ်ငန်းစဉ်တွေကို တာဝန်တစ်ရပ်အဖြစ် စဉ်ဆက်မပြတ် ဆောင်ရွက်သွားဖို့ လိုအပ်နေပြီဖြစ်ပါတယ်။ ပတ်ဝန်းကျင်ထိန်းသိမ်းရေးလုပ်ငန်းစဉ်တွေ ဖြေရှင်းဆောင်ရွက်တဲ့နေရာမှာ ပတ်ဝန်းကျင်ထိန်းသိမ်းရေးဦးစီးဌာနက အင်မတန်မှအရေးပါလှပါတယ်။ ဒါ့အပြင် ပတ်ဝန်းကျင်ဆိုင်ရာ ဘာသာရပ်ဟာ အလွန်ကျယ်ပြန့်နက်ရှိုင်းပြီးတော့ ဘာသာရပ်မျိုးစုံမျိုးကွဲရှိလာတာကြောင့် သက်ဆိုင်ရာ နယ်ပယ်အသီးသီးမှာ ပညာရပ်ဆိုင်ရာကျွမ်းကျင်သူတွေ မွေးထုတ်ပေးနေဖို့ရာလည်း အင်မတန်မှ အရေးကြီးလှပါတယ်။ အဆိုရှင်တင်ပြခဲ့သလိုပဲ ပတ်ဝန်းကျင်ထိန်းသိမ်းရေးဦးစီးဌာနက ဦးစီးဌာနတစ်ခုအဖြစ် အထိုင် ကျတာ ခြောက်နှစ်ကျော်ပဲရှိသေးတာကြောင့် ဌာနခွဲတွေတိုးချဲ့ဖွင့်လှစ်ဖို့ များစွာလိုအပ်နေပါသေး တယ်။ ကျွန်တော်တို့နိုင်ငံရဲ့ လိုငွေပြ ဘတ်ဂျက်အနေအထားအရ ဒါတွေအကုန်လုံးကို တစ်ခါတည်းဆောင်ရွက်ဖို့မဖြစ်နိုင်သေးတာကြောင့် စနစ်တကျရေရှည်စီမံကိန်းချမှတ်ပြီး ဆောင်ရွက်သွားစေလို တာကိုအဆိုရှင်ရဲ့အဆိုမှာ တွေ့ရမှာဖြစ်ပါတယ်။ ယခုဆိုရင်ရာသီဥတုပြောင်းလဲခြင်းနှင့် သဘာဝ ပတ်ဝန်းကျင်ဆိုင်ရာဘာသာရပ်တွေကို အခြေခံပညာကဏ္ဍ၊ အဆင့်မြင့်ပညာကဏ္ဍတွေမှာ ထည့်သွင်း သင်ကြားပေးဖို့ ဆောင်ရွက်နေချိန်လည်း ဖြစ်ပါတယ်။ ကျွန်တော်တို့နိုင်ငံအနေနဲ့ ယခင်က ပတ်ဝန်းကျင်ထိန်းသိမ်းရေးကဏ္ဍအပေါ် တခြားကဏ္ဍတွေထက် အားစိုက်မှုနည်းခဲ့ပါတယ်။ တက္ကသိုလ် ရယ်လို့ သီးခြား မရှိခဲ့ပါဘူး။ ၂၀၁၇ ခုနှစ်မှာရေဆင်းတက္ကသိုလ်မှာ သစ်တောနှင့်သဘာဝ ပတ်ဝန်းကျင် ဆိုင်ရာတက္ကသိုလ်ဆိုပြီး စတင်ခဲ့တာဖြစ်ပါတယ်။ အဆိုရှင်တင်ပြခဲ့သလို သဘာဝပတ်ဝန်းကျင် ထိန်းသိမ်းရေးဦးစီးဌာနကို ခရိုင်မြို့နယ်အဆင့်ထိ တစ်ဆင့်ချင်းစီ တိုးချဲ့ ဖွဲ့စည်းသွားနိုင်မယ်။ ပညာရပ် ဆိုင်ရာကျွမ်းကျင်သူတွေ စဉ်ဆက်မပြတ်မွေးထုတ်ပေးနိုင်ခဲ့မယ်ဆိုရင် ဌာနတွင်းဆောင်ရွက်ချက် လုပ်ငန်းစဉ်တွေပါ ပိုမိုအားကောင်းလာမှာအမှန်ပဲ ဖြစ်ပါတယ်။ ပတ်ဝန်းကျင်ဆိုင်ရာပြဿနာအချို့ ဟာ မိမိနိုင်ငံတစ်ခုတည်း ဖြေရှင်းဆောင်ရွက်လို့မရနိုင်တာကြောင့် ကျွန်တော်တို့နိုင်ငံအနေနဲ့လည်း နိုင်ငံတကာအဖွဲ့အစည်း၊ ဒေသတွင်းအာဆီယံအဖွဲ့အစည်းတွေနဲ့လည်း ပူးပေါင်းဆောင်ရွက်နေကြ ရပါတယ်။ ကုလသမဂ္ဂပတ်ဝန်းကျင်အစီအစဉ်(UNEP)၊ ကုလသမဂ္ဂဖွံ့ဖြိုးမှု အစီအစဉ်(UNDP)၊ ကုလသမဂ္ဂ စက်မှုဖွံ့ဖြိုးရေးအဖွဲ့ (UNIDO) စတဲ့အဖွဲ့အစည်းများ သာမက ကမ္ဘာ့ပတ်ဝန်းကျင်ထိန်းသိမ်းရေး အထောက်အပံ့(GEF)၊ အာရှဖွံ့ဖြိုးရေးဘဏ်(ADB) အထောက်အပံ့နှင့်လည်း ပတ်ဝန်းကျင်ဆိုင်ရာ ကိစ္စရပ်တွေမှာ ပိုမိုထိရောက်စွာဆောင်ရွက်လာနိုင်မှာဖြစ်ပါတယ်။ နိုင်ငံတော်ရဲ့ ပြောင်းလဲကျင့်သုံးဆောင်ရွက်နေတဲ့ စီးပွားရေးအလျင်အမြန်ဖွံ့ဖြိုးတိုးတက်မှုနှင့်အညီ ပြည်တွင်းပြည်ပရင်းနှီးမြှုပ်နှံမှုကို လက်ခံခွင့်ပြု ထားရာမှ ပတ်ဝန်းကျင်အနည်းဆုံးထိခိုက်မှုဖြစ်စေရေး၊ လျှော့ချနိုင်ရေး၊ သိသာစွာ ထိခိုက်မှုကို ရှောင်ရှားနိုင်ရေးများဟာလည်း ဆောင်ရွက်လာနိုင်မှာဖြစ်ပါတယ်။ နိုင်ငံ့စီးပွားရေး ဖွံ့ဖြိုးတိုးတက်မှုနှင့် သဘာဝပတ်ဝန်းကျင်ထိန်းသိမ်းစောင့်ရှောက်ရေးတို့ကို ဟန်ချက်ညီညီ ရှေ့ဆက်ဆောင်ရွက်သွားနိုင်မှာ ဖြစ်ပါတယ်။ ပတ်ဝန်းကျင်ထိန်းသိမ်းရေးဦးစီးဌာနအနေနဲ့ ခရိုင်၊ မြို့နယ်အဆင့် အထိ စနစ်တကျတိုးချဲ့ဖွဲ့စည်းခြင်း၊ ပညာရပ်ဆိုင်ရာကျွမ်းကျင်သူများဖြင့် ဌာနတွင်း လည်ပတ်ဆောင် ရွက်နိုင်ခြင်းအားဖြင့် ပတ်ဝန်းကျင်ထိန်းသိမ်းရေးမူဝါဒတွေကို ပိုမိုအားကောင်းအောင် အကောင် အထည်ဖော်ဆောင်ရွက်လာနိုင်ခြင်း၊ ပတ်ဝန်းကျင်ထိန်းသိမ်းရေးကို အရှိန်အဟုန်မြင့် ဆောင်ရွက် လာနိုင်ခြင်း၊ ပတ်ဝန်းကျင်ညစ်ညမ်းမှုကို ကာကွယ်လာနိုင်ခြင်းအပြင် စက်ရုံ၊ အလုပ်ရုံ၊ စိုက်ပျိုးရေး ဓာတ်သတ္တု တူးဖော်ခြင်းစတဲ့ လုပ်ငန်းများကထွက်ရှိလာတဲ့ ဘေးအန္တရာယ်ရှိစွန့်ပစ်ပစ္စည်းတွေ၊ စွန့်ပစ် ရေဆိုးတွေကို သန့်စင်မှုဆိုင်ရာကိစ္စရပ်တွေမှာလည်း ဖြေရှင်းဆောင်ရွက်လာနိုင်မှာဖြစ်ပါတယ်။ မြို့နယ်တစ်မြို့နယ်ချင်းစီအလိုက် ပတ်ဝန်းကျင်ဆိုင်ရာ ထိခိုက်မှုလေ့လာဆန်းစစ်ခြင်းတွေကိုလည်း ဆောင်ရွက်လာနိုင်မှာဖြစ်ပါတယ်။ ဥက္ကဋ္ဌကြီးခင်ဗျား။ နိဂုံးချုပ်အဖြစ်တင်ပြရရင် အဆိုရှင်ရဲ့အဆိုဟာ ပတ်ဝန်းကျင်ထိန်းသိမ်းရေး လုပ်ငန်းစဉ်တွေကို စဉ်ဆက်မပြတ်ဆောင်ရွက်သွားစေလိုတဲ့အတွက် ပတ်ဝန်းကျင်ထိန်းသိမ်းရေးဦးစီး ဌာနကို အားဖြည့်ပေးခြင်းပဲဖြစ်ပါတယ်။ သို့ပါ၍ နိုင်ငံသူနိုင်ငံသားများ သဘာဝပတ်ဝန်းကျင်ကောင်း များပိုင်ဆိုင်နိုင်ရေးနှင့် သဘာဝပတ်ဝန်းကျင်ထိခိုက်ပျက်စီးမှုကို အစဉ်တစိုက်ဖြေရှင်းဆောင်ရွက်နိုင် ရေးအတွက် ဆင်ပေါင်ဝဲမဲဆန္ဒနယ်မှ ဦးနေထက်ဝင်းတင်သွင်းတဲ့အဆိုကို ပြည်သူ့လွှတ်တော်ကြီးက လက်ခံဆွေးနွေးစဉ်းစားဆုံးဖြတ်ပေးပါရန် လေးလေးနက်နက်ထောက်ခံလိုက်ရပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>လွှတ်တော်ကိုယ်စားလှယ်များခင်ဗျား။ ဆင်ပေါင်ဝဲမဲဆန္ဒနယ်မှ ဦးနေထက်ဝင်း တင်သွင်းသွားတဲ့အဆိုကို လွှတ်တော်ကိုယ်စားလှယ်တစ်ဦးက ထောက်ခံသွားပါတယ်။ ဒီအဆိုနှင့် စပ်လျဉ်းပြီး ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၁၆၈ နည်းဥပဒေခွဲ(ခ) နည်းဥပဒေခွဲငယ် ၃ အရ လက်ခံဆွေးနွေးရန်သင့်/မသင့် လွှတ်တော်ရဲ့ ဆန္ဒရယူပါ့မယ်။ ဦးနေထက်ဝင်းတင်သွင်း သွားတဲ့အဆိုကို လက်ခံဆွေးနွေးရန် လွှတ်တော်က သဘောတူပါသလားခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type='speaker'>သဘောမတူတဲ့သူရှိပါသလားခင်ဗျား။ သဘောမတူသူမရှိတဲ့အတွက် ဦးနေထက်ဝင်း၊ ဆင်ပေါင်ဝဲမဲဆန္ဒနယ်က တင်သွင်းသော နိုင်ငံအဝန်း သဘာတပတ်ဝန်းကျင် ထိန်းသိမ်းရေးလုပ်ငန်းများ စဉ်ဆက်မပြတ် ဖြေရှင်းဆောင်ရွက်သွားနိုင်ရန်အတွက် သဘာဝပတ်ဝန်း ကျင်ထိန်းသိမ်းရေး ပညာရပ်ကျွမ်းကျင်သူများ မွေးထုတ်သွားရန်နှင့် ပတ်ဝန်းကျင်ထိန်းသိမ်းရေးဦးစီး ဌာနကို ခရိုင်/မြို့နယ်အဆင့်ထိ စနစ်တကျတိုးချဲ့ဖွဲ့စည်းပြီး ဝန်ကြီးဌာန၏လုပ်ငန်းစဉ်များ အောင်မြင်ရေးအရှိန်အဟုန်မြှင့် ဆောင်ရွက်ပေးပါရန် ပြည်ထောင်စုအစိုးရအား တိုက်တွန်းကြောင်းအဆိုကို လက်ခံဆွေးနွေးရန် ဆုံးဖြတ်ကြောင်း ကြေညာပါတယ်။</speech>
<title>ဦးနေထက်ဝင်း၊ ဆင်ပေါင်ဝဲမဲဆန္ဒနယ်က တင်သွင်းသည့်အဆိုနှင့်စပ်လျဉ်း၍ ဆွေးနွေးလိုသည့် လွှတ်တော်ကိုယ်စားလှယ်များရှိလျှင် အမည်စာရင်း တင်သွင်းနိုင်ကြောင်း ဥက္ကဋ္ဌကကြေညာခြင်း</title>
<speech type='speaker'>အစီအစဉ် ၈ ဖြစ်ပါတယ်။ ယင်းအဆိုနှင့်စပ်လျဉ်းပြီး ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၁၆၈၊ နည်းဥပဒေခွဲ(ခ) နည်းဥပဒေခွဲငယ် ၅ အရ ဆွေးနွေးမယ့် လွှတ်တော်ကိုယ်စားလှယ်များအနေနဲ့ ၃၀-၈-၂၀၁၉ ရက်(သောကြာနေ့) ညနေ ၄ နာရီနောက်ဆုံးထား ပြီး ပြည်သူ့လွှတ်တော်ရုံး၊ ညွှန်ကြားရေးမှူးချုပ်ထံ အမည်စာရင်းတင်သွင်းကြရန် ဖြစ်ပါတယ်</speech>
</section>
</discussion>
<postface>
<title>ဒုတိယအကြိမ် ပြည်သူ့လွှတ်တော် (၁၃)ကြိမ်မြောက်ပုံမှန်အစည်းအဝေး (၁၅)ရက်မြောက်နေ့ ရပ်နားကြောင်းနှင့်အစည်းအဝေး(၁၆)ရက်မြောက်နေ့ဆက်လက်ကျင်းပမည့် နေ့ရက်နှင့်အချိန်ကို ကြေညာခြင်း</title>
<speech type='speaker'>အစီအစဉ် ၉ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ ဒုတိယ အကြိမ် ပြည်သူ့လွှတ်တော် (၁၃)ကြိမ်မြောက်ပုံမှန်အစည်းအဝေး (၁၅)ရက်မြောက်နေ့ကို ရပ်နားပါ မယ်။ ဒုတိယအကြိမ်ပြည်သူ့လွှတ်တော် (၁၃) ကြိမ်မြောက်ပုံမှန်အစည်းအဝေး(၁၆)ရက် မြောက်နေ့ကို ၂၀၁၉ ခုနှစ်၊ စက်တင်ဘာလ ၃ ရက်(အင်္ဂါနေ့) နံနက် ၁၀း၀၀ နာရီအချိန်မှာ ဆက်လက်ကျင်းပမှာ ဖြစ်ကြောင်းနဲ့ ယနေ့အတွက် အစည်းအဝေးပြီးဆုံးကြောင်း ကြေညာပါတယ်။ (ဩဘာသံများ)</speech>
<speech type='mc'>ပြည်သူ့လွှတ်တော်ဥက္ကဌ ပြန်လည်ထွက်ခွာပါပြီခင်ဗျား။</speech>
<speech type='mc'>အားလုံးထွက်ခွာနိုင်ပါပြီခင်ဗျား။</speech>
<p>ဒုတိယအကြိမ် ပြည်သူ့လွှတ်တော် (၁၂) ကြိမ်မြောက်ပုံမှန်အစည်းအဝေး (၁၃)ရက်မြောက်နေ့ ကို နာရီအချိန်တွင် ရပ်နားပါသည်။</p>
</postface>
</transcript>
</doc>
