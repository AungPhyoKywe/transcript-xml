<doc>
<docinfo>
<docno>02-01-38.xml</docno>
<pdf>02-01-38.pdf</pdf>
<term value='02'>ဒုတိယအကြိမ်</term>
<session value='01'/>
<sittingday value='38'> </sittingday>
<legislature value='lower'>ပြည်သူ့လွှတ်တော်</legislature>
<title>
ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၃၈)ရက်မြောက်နေ့မှတ်တမ်း
</title>
<date value='02-06-2016'>၁၃၇၈ ခုနှစ်၊ ကဆုန်လပြည့်ကျော် ၁၂ ရက် (၂၀၁၆ ခုနှစ်၊ ဇွန်လ ၂ ရက်) (ကြာသပတေးနေ့)</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၃၈)ရက်မြောက်နေ့ကို နံနက် ၁၀း၀၀ နာရီအချိန်၌ စတင်ကျင်းပပါသည်။ ပြည်သူ့လွှတ်တော်အစည်းအဝေးကို ကြီးကြပ်ကွပ်ကဲသူအဖြစ် ပြည်သူ့လွှတ်တော်ဥက္ကဋ္ဌ ဦးဝင်းမြင့် က ဆောင်ရွက်ပြီး၊ အခမ်းအနားမှူးအဖြစ် ဦးတင်ဝင်းအောင်၊ ညွှန်ကြားရေးမှူးချုပ်၊ ပြည်သူ့လွှတ်တော်ရုံးက ဆောင်ရွက်ပါသည်။</p> 
<title>
ပြည်သူ့လွှတ်တော်အစည်းအဝေး အထမြောက်ကြောင်းနှင့်စတင်ကျင်းပကြောင်း ကြေညာခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ ကျင်းပတဲ့ ဒုတိယအကြိမ် ပြည်သူ့လွှတ်တော် ပထယုံမှန်အစည်းအဝေး (၃၈)ရက်မြောက်နေ့မှာ ပြည်သူ့လွှတ်တော် လွှတ်တော် အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ပြည်သူ့လွှတ်တော် ကိုယ်စားလှယ် ၄၂၆ ဦးရှိတဲ့အနက် ၄၀၅ ဦး တက်ရောက်ပါတယ်။ အစည်းအဝေးသို့ တက်ရောက်ခွင့် ရှိသူဦးရေ စုစုပေါင်းရဲ့ ၉၅.၀၇ ရာခိုင်နှုန်းရှိတဲ့အတွက် အစည်းအဝေးအထမြောက်ကြောင်းနှင့် စတင်ကျင်းပကြောင်း ကြေညာပါတယ်။ (ဩဘာသံများ)
</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ အစီအစဉ်များကို ကြိုတင်ဖြန့်ဝေထားတဲ့ အတိုင်း ဆက်လက်ဆောင်ရွက်သွားပါမယ်။
</speech>
<leave>
<title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type='speaker'>
ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များအတွက် ခွင့်ပန်ကြားရန်ဖြစ်ပါတယ်။
</speech>
<speech><mp id='309'>ဒေါက်တာလှမိုး (အဖွဲ့ဝင်၊ လွှတ်တော်အခွင့်အရေးကော်မတီ)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ယနေ့ ၂၀၁၆ ခုနှစ်၊ ဇွန်လ ၂ ရက်နေ့ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၃၈)ရက်မြောက်နေ့သို့ မတက်ရောက်နိုင်ပါသဖြင့် ခွင့်ပန်ကြားသူ လွှတ်တော်ကိုယ်စားလှယ်များ၏ကိုယ်စား ပြည်သူ့လွှတ်တော် လွှတ်တော်အခွင့်အရေး ကော်မတီ အတွင်းရေးမှူး ကျွန်တော် ဒေါက်တာလှမိုး၊ အောင်မြေသာစံမဲဆန္ဒနယ်က ခွင့်ပန်ကြားသွား မှာဖြစ်ပါတယ်။ ပြည်သူ့လွှတ်တော်မှာ ယနေ့ တက်ရောက်ခွင့်ရှိသော ကိုယ်စားလှယ် ၄၂၆ ဦး ရှိပြီး တက်ရောက်သူကိုယ်စားလှယ် ၄၀၅ ဦးရှိကာ ယနေ့ ခွင့်ပန်ကြားသူ ၃ ဦးရှိပါတယ်။ ၎င်းတို့ကတော့ (၁) မော်လိုက်မဲဆန္ဒနယ်မှ ဒေါ်ချိုချိုဝင်း ခွင့် ၂ ရက်၊ (၂) တပ်မတော်သားကိုယ်စားလှယ် ဗိုလ်ချုပ်တောက်ထွန်း ခွင့် ၁ ရက်နှင့် (၃) တပ်မတော်သားကိုယ်စားလှယ် ဗိုလ်ချုပ်သန်းထွတ်သိန်း ခွင့် ၁ ရက်တို့ပဲဖြစ်ကြပါ တယ်။ ဒါကြောင့်မို့လို့ ယခင် ခွင့်ပန်ကြားသူ ၁၈ ဦး၊ ယနေ့ခွင့်ပန်ကြားသူ ၃ ဦး စုစုပေါင်း ခွင့်ပန်ကြားသူ ၂၁ ဦး ရှိပါတယ်။ ခွင့်မဲ့ပျက်ကွက်သူမရှိပါကြောင်းနှင့် အထက်ပါ ကိုယ်စားလှယ်၏ ခွင့်ပန်ကြားမှုအား ခွင့်အဖြစ်ခွင့်ပြုပေးပါရန် လေးစားစွာ ဖြင့် ပန်ကြားအပ်ပါတယ်ခင်ဗျား။</speech>
<speech type='speaker'>ခွင့်ပန်ကြားသူအားလုံးကို ခွင့်ပြုပါတယ်။</speech>
<title>
ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို မှတ်တမ်းတင်ခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့်ရှိတဲ့ လွှတ်တော်ကိုယ်စားလှယ် ၄၂၆ ဦး၊ ယခင်က ခွင့်ပန်ကြား၍ ခွင့်ပြု ထားသူ ၁၈ ဦး၊ ယနေ့ခွင့်ပြုထားသူ ၃ ဦးဖြစ်၍ လွှတ်တော်က ခွင့်ပြု ထားသူ စုစုပေါင်း ၂၁ ဦးဖြစ်ပါတယ်။ ခွင့်မဲ့ပျက်ကွက်သူ မရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ ခင်ဗျား။ အစည်းအဝေးတက်ရောက်မှုအခြေအနေတင်ပြချက်ကို အတည်ပြု မှတ်တမ်းတင်ရန် လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
လွှတ်တော်က သဘောတူတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)
</speech>
</leave>
</preface><discussion>
<section value = 'QA'>
<title>
ကြယ်ပွင့်ပြထားသည့်မေးခွန်းများကို လွှတ်တော်ကိုယ်စားလှယ်များက မေးမြန်းခြင်းနှင့် သက်ဆိုင်ရာပြည်ထောင်စုအဆင့် အဖွဲ့အစည်းဝင်က ဖြေကြားခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ မေးခွန်းများ မေးမြန်းခြင်း၊ ဖြေကြားခြင်း အစီအစဉ် စတင်ဆောင်ရွက်ပါမယ်။
</speech>
<Q-A>
<title>
ပဲခူးတိုင်းဒေသကြီး၊ ဝေါမြို့နယ်ရှိ ပြန်လည်အပ်နှံလယ်မြေများကို သီးစားဖြင့် လုပ်ကိုင်ခဲ့ရသည့်ကိစ္စ၊ ပန်းညို၊ ကျေးရွာအုပ်စုပိုင် ကွင်းအမှတ် ၁၂၀၄ ကွင်းရှိ စားကျက်မြေဧက ၁၀၀ ကျော်ကိစ္စနှင့်စပ်လျဉ်း၍ မည်သို့ စီမံဆောင်ရွက်ပေးမည်တို့ကို သိရှိလိုခြင်းနှင့် စပ်လျဉ်းသည့်မေးခွန်း
</title>
<speech type='speaker'>
ပထမဦးစွာ ဝေါမဲဆန္ဒနယ်မှ ဦးတင်ထွေး မေးမြန်းဖို့ ဖြစ်ပါတယ်။
</speech>
<speech><mp id='210'>ဦးတင်ထွေး(ဝေါမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ဧည့်သည်တော်များခင်ဗျား။ မင်္ဂလာအပေါင်းနှင့်ပြည့်စုံကြပါစေ လို့ ကျွန်တော်ဂါရ၀ရှေ့ထားပြီး နှုတ်ခွန်းဆက်သအပ်ပါတယ်။ လေးစားအပ်တဲ့ ပြည်သူ့လွှတ်တော် ဥက္ကဋ္ဌကြီးခင်ဗျား။ ကျွန်တော်မေးမြန်းမယ့် အကြောင်းအရာများကတော့ ပဲခူးတိုင်းဒေသကြီး၊ ဝေါမြို့နယ်အတွင်းမှာ စားကျက်ပယ်ဖျက်ပြီး ပြန်လည်အပ်နှံတဲ့ လယ်မြေတွေကို ယခင်လုပ်ခဲ့တဲ့ လူများကို ပဲသီးစားလုပ်ပြီး လုပ်ကိုင်ခွင့်ပြုခဲ့တဲ့ကိစ္စ၊ ပဲခူးတိုင်းဒေသကြီး ဝေါမြို့နယ် ပန်းညို ကျေးရွာ အုပ်စုမှာရှိတဲ့ ကွင်းအမှတ်(၁၂၀၄) ကွင်းမှာ စားကျက်ပယ်ဖျက်ခွင့်မရဘဲနဲ့ ဆက်လက်ပြီးတော့ လုပ်ကိုင်တဲ့ကိစ္စ ဒီအကြောင်းအရာနှစ်ရပ်ကို ကျွန်တော် လေးစားစွာဖြင့် လွှတ်တော်ဥက္ကဋ္ဌကြီးထံမှ တစ်ဆင့် မေးမြန်းအပ်ပါတယ်။ ဥက္ကဋ္ဌကြီးခင်ဗျား။ တပ်မတော်အစိုးရလက်ထက်က တိုင်းနှင့်ပြည်နယ်အသီးသီးမှာ စစ်ဌာန ချုပ်တိုင်းမှူးတွေကနေပြီးတော့ စားကျက်မြေများကို ပယ်ဖျက်ပြီးတော့ တပ်ရင်း/တပ်ဖွဲ့များနှင့် ပုဂ္ဂလိကများကို လယ်ယာမြေအဖြစ်ပြောင်းလဲပြီးတော့ လုပ်ကိုင်ခွင့်ပြုခဲ့ပါတယ်။ အဲဒီလိုလုပ်ကိုင်ခွင့် ပြုခဲ့တဲ့နေရာမှာ တစ်နှစ်၊ နှစ်နှစ်စလောက်ကတော့ တပ်ရင်း/တပ်ဖွဲ့တွေနဲ့ ပုဂ္ဂလိကတွေက သူတို့ ကိုယ်တိုင်လုပ်ပြီးတော့ နောက်ပိုင်းမှာ သီးစာချပြီးလုပ်ခဲ့တယ်။ အဲဒီအချိန်အဲဒီအခါက ၁၉၆၃ ခုနှစ်၊ သီးစားချရေးဥပဒေက လယ်ယာမြေကို သီးစားချထားခွင့် မရှိဘူး လုပ်ခဲ့လို့ရှိရင် သိမ်းမယ်ဆိုတဲ့ အတွက်ကြောင့် တပ်ရင်း/တပ်ဖွဲ့တွေဟာ သူတို့ သီးစားချထားတဲ့လူတွေနဲ့ အကျိုးတူပူးပေါင်းလုပ်ကိုင် ခွင့်ပြုတယ်ဆိုပြီးတော့ စာချုပ်တွေချုပ်ပြီးတော့ လုပ်ကိုင်ခွင့်ပေးခဲ့တာ ဖြစ်ပါတယ်။ သို့သော်လည်းပဲ လွန်ခဲ့တဲ့ တစ်နှစ်ကျော်ကစပြီးတော့ တပ်ရင်း/တပ်ဖွဲ့တွေဟာ ဒီလယ်မြေတွေကို အာဏာပိုင် အဖွဲ့အစည်းများကို ပြန်လည်ပြီးတော့ အပ်နှံခဲ့ပါတယ်။ အဲဒီလိုအပ်နှံတဲ့နေရာမှာ အာဏာပိုင် အဖွဲ့ အစည်းတွေက တိုင်းရင်းအစိုးရအဖွဲ့ရဲ့ ညွှန်ကြားချက်အရဆိုပြီးတော့ ယခင် တပ်ရင်း/တပ်ဖွဲ့တွေ က သီးစားချလုပ်ကိုင်ခဲ့တဲ့လူတွေကိုပဲ လူအနည်းစုကို ပြန်လည်လုပ်ကိုင်ခွင့်ပြုပြီးတော့ လူအများ စုဖြစ်တဲ့ လယ်ယာမဲ့တွေကို ပစ်ထားခဲ့တာကို တွေ့ရတာဖြစ်ပါတယ်။ ဒါပထမအချက်ဖြစ်ပါတယ်။ ဒုတိယအချက်အနေနဲ့ကတော့ ကျွန်တော်တို့ ဝေါမြို့နယ် ပန်းညို၊ ကျေးရွာအုပ်စုကွင်းအမှတ်(၁၂၀၄) ကွင်းမှာ စားကျက်ပယ်ဖျက်ခွင့်မရဘဲနဲ့ ပဲခူးတိုင်းဒေသကြီး၊ ပဲခူးခရိုင်ရဲတပ်ဖွဲ့ကနေပြီးတော့ စားကျက် ပယ်ဖျက်ခွင့်ရသယောင်နဲ့ ဧက ၁၀၀ လောက်ကို လုပ်ကိုင်ရပါတယ်။ အဲဒီလိုလုပ်ကိုင်တဲ့နေရာမှာ လည်း သူတို့ကိုယ်တိုင်လုပ်ကိုင်ခြင်းမရှိဘဲနဲ့ သီးစားချပြီးတော့ လုပ်ခဲ့ပါတယ်။ အခု လက်ရှိ ကျွန်တော် တို့ အစိုးရသစ်တက်လာတဲ့အခါမှာ ကျေးရွာပြည်သူများကနေပြီးတော့ တိုင်ကြားတဲ့အခါကျတော့မှ ရဲတပ်ဖွဲ့ကနေ ဒါကိုပြန်လည်အပ်နှံပါတယ်။ အပ်နှံတဲ့နေရာမှာလည်းပဲ ရဲတပ်ဖွဲ့ ကပြန်လည်အပ်နှံ သော်လည်းပဲ သူတို့နဲ့သီးစားလုပ်တဲ့သူတွေက ဆက်လက်လုပ်ကိုင်တဲ့နေရာမှာ ကျွန်တော်တို့ သက်ဆိုင်ရာအာဏာပိုင်အဖွဲ့ အစည်းတွေက ဒါကိုအရေးယူဆောင်ရွက်ခြင်းမရှိဘဲနဲ့ ယနေ့တိုင် လျစ်လျူရှုထားတာကို တွေ့ရတာဖြစ်ပါတယ်။ လေးစားအပ်ပါတဲ့ ဥက္ကဋ္ဌကြီးခင်ဗျား။ ဒါကြောင့်မို့လို့ ဒီအကြောင်းအချက်ပေါ်မှာ ကျွန်တော် လေးစားစွာ ပြည်သူ့လွှတ်တော်ဥက္ကဋ္ဌကြီးမှတစ်ဆင့် သက်ဆိုင်ရာဝန်ကြီးဌာနကို မေးမြန်းလိုတာက တပ်ရင်း/တပ်ဖွဲ့များနဲ့ သီးစားတင်ပြီးတော့ သီးစားရယူပြီးတော့ လုပ်ခဲ့တဲ့ လူတွေကို ပြန်လည်စွန့်လွှတ် အပ်နှံသည့်လယ်မြေများကို ထိုလယ်မြေအပိုင် ကျေးရွာမရှိ လယ်ယာမဲ့များလုပ်ကိုင်ခွင့်ရရှိတဲ့အတွက် မည်သို့မည်ပုံဆောင်ရွက်ပေးနိုင်ပါသလဲ။ စားကျက်မြေပယ်ဖျက်ခွင့်မရှိပဲ ဦးစီးလုပ်ကိုင်နေသည့် စားကျက်မြေအား မူလစားကျက်မြေအဖြစ် ထားရှိနိုင်ရေးအတွက် မည်သို့စီမံဆောင်ရွက်ပေးမည် ဖြစ်ကြောင်း မေးမြန်းအပ်ပါတယ်ခင်ဗျား။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='21'>ဗိုလ်ချုပ်အောင်စိုး(ဒုတိယဝန်ကြီး၊ ပြည်ထဲရေးဝန်ကြီးဌာန)</agency>လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ ဖိတ်ကြားထားတဲ့ဧည့်သည်တော်များ အားလုံးမင်္ဂလာအပေါင်းနှင့်ပြည့်စုံကြပါစေလို့ ဦးစွာနှုတ်ခွန်းဆက်သအပ်ပါတယ်။ ကျွန်တော်ကတော့ ပြည်ထဲရေးဝန်ကြီးဌာနမှ ဒုတိယဝန်ကြီး ဗိုလ်ချုပ်အောင်စိုးဖြစ်ပါတယ်။ ပဲခူးတိုင်းဒေသကြီး၊ ဝေါမဲဆန္ဒယ်မှ ပြည်သူ့လွှတ်တော်ကိုယ်စားလှယ် ဦးတင်ထွေးမေးမြန်းခဲ့တဲ့မေးခွန်းအပေါ်မှာ ပြန်လည် ဖြေကြားသွားမှာ ဖြစ်ပါတယ်။ ပဲခူးတိုင်းဒေသကြီး၊ ပဲခူးခရိုင်ရဲတပ်ဖွဲ့မှူးရုံးဟာ ပဲခူးခရိုင် ဝေါမြို့နယ် ပန်းညို၊ ကျေးရွာအုပ်စု ပန်းညို၊ ကျေးရွာ ကျွန်းကလေးကွင်း ကွင်းအမှတ်(၁၂၀၄) မြေကွက်အမှတ်(၂၄) မှ (၃၂) အထိ စားကျက်မြေအမျိုးအစား မြေဧရိယာအကျယ်အဝန်း ၁၀၀ ဧကကို ၁၉၉၅-၁၉၉၆ ခုနှစ် က စတင်ပြီး ပဲခူးတိုင်းငြိမ်းဝပ်ပိပြားမှုတည်ဆောက်ရေးအဖွဲ့ရဲ့ ခွင့်ပြုချက်နဲ့ လယ်ယာစိုက်ပျိုးခြင်း လုပ်ငန်းများကို စတင်လုပ်ကိုင်ဆောင်ရွက်ခဲ့ပါတယ်။ ထိုသို့ဆောင်ရွက်ခဲ့ရာမှာ မြန်မာနိုင်ငံရဲတပ်ဖွဲ့ ဌာနချုပ်ကနေပြီး ၂၀၁၃ ခုနှစ်၊ ဒီဇင်ဘာလ ၉ ရက်နေ့မှာ တပ်ဖွဲ့ ပိုင်သက်သာစိုက်ပျိုးရေးဖြင့် ဆောင်ရွက်လျက်ရှိတဲ့မြေဧကတွေကို သက်ဆိုင်ရာဒေသအာဏာပိုင်များမှတစ်ဆင့် ပြန်လည်စွန့်လွှတ် သွားရန် ညွှန်ကြားချက်အရ ပဲခူးခရိုင်ရဲတပ်ဖွဲ့ က ဆောင်ရွက်လျက်ရှိတဲ့ အထက်ဖော်ပြပါ စားကျက်မြေ ဧက ၁၀၀ ကို ဆက်လက်ဆောင်ရွက်ခြင်းမပြုလိုတော့ကြောင်း ပဲခူးခရိုင်ရဲတပ်ဖွဲ့မှူးရုံးရဲ့ ၂၀၁၅ ခုနှစ်၊ ဖေဖော်ဝါရီလ ၂၃ ရက်နေ့မှာ ဝေါမြို့နယ် မြေအသုံးအချမှုစီမံခန့်ခွဲရေးကော်မတီသို့ မြေစာရင်းပုံစံ (၁၀၅) မိတ္တူ၊ မြေပုံစံမိတ္တူ တို့နှင့် ပူးတွဲပြီး ပြန်လည်အပ်နှံခဲ့ပါတယ်။ ပဲခူးခရိုင်ရဲတပ်ဖွဲ့ဟာ ၁၉၉၅၁၉၉၆ ကနေ ၂၀၁၂ ခုနှစ်အတွင်း ဖော်ပြပါ စားကျက်မြေဧက ၁၀၀ ကို တပ်ဖွဲ့ သက်သာချောင်ချိ ရေးဖြင့် လယ်ယာစိုက်ပျိုးခြင်းလုပ်ငန်းများ ဆောင်ရွက်ခဲ့ရာမှာ ဒေသခံတောင်သူခြောက်ဦးနှင့် အကျိုး တူ လုပ်ကိုင်ဆောင်ရွက်ခဲ့ပါတယ်။ ပဲခူးခရိုင်ရဲတပ်ဖွဲ့က ၂၀၁၃ ခုနှစ်မှစတင်ပြီး ဆက်လက်ထိန်းသိမ်း လုပ်ကိုင်နိုင်မှု မရှိတော့တဲ့အတွက်ကြောင့်မို့လို့ ၂၀၁၅ ခုနှစ်၊ ဖေဖော်ဝါရီလ ၂၃ ရက်နေ့မှာစတင်ပြီး ၎င်းစားကျက်မြေကို စွန့်လွှတ်ကြောင်း မြို့နယ်မြေအသုံးချမှုစီမံခန့်ခွဲရေးကော်မတီသို့ ပြန်လည်အပ်နှံ ခဲ့ပေမယ့်လည်း အဆိုပါ တောင်သူခြောက်ဦးဟာ ဖော်ပြပါစားကျက်မြေအတွင်းမှာ ဆက်လက် ကျူးကျော်ပြီး လုပ်ငန်းများဆောင်ရွက်လျက်ရှိပါတယ်။ သို့သော်လည်း အဆိုပါ တောင်သူခြောက်ဦးဟာ မူလမြေပိုင်ရှင်များမဟုတ်ဘဲ ၄င်းမြေများမှာ စားကျက်မြေများသာဖြစ်ကြောင်း တွေ့ရှိရပါတယ်။ အဆိုပါမြေများဟာ ပဲခူးတိုင်း၊ ပဲခူးခရိုင်ရဲတပ်ဖွဲ့မှူး ရုံးမှ ပြန်လည်စွန့်လွှတ်ပြီးဖြစ်တဲ့အတွက် တင်ပြပါကာလအထိ စားကျက်မြေအဖြစ်သာ ဆက်လက် တည်ရှိနေဆဲ ဖြစ်ပါကြောင်း စားကျက်မြေအတွင်း မည်သူမှကျူးကျော်စိုက်ပျိုးခြင်းမပြုရေးအတွက် ဝေါမြို့နယ်အထွေထွေအုပ်ချုပ်ရေးမှူးဦးစီးဌာနကနေပြီးတော့ ၂၀၁၆ ခုနှစ်၊ မေလ ၂ ရက်နေ့ ရက်စွဲပါ စာအမှတ်(၅/၁-၂၃/ဦး-၆)နှင့် အကြောင်းကြားထုတ်ပြန်ထားရှိခဲ့ပြီး ဖြစ်ပါတယ်။ ဆက်လက်ပြီး ကျူးကျော်လုပ်ကိုင်သူများ ဆောင်ရွက်ပါက ၁၈၈၉ ခုနှစ် အထက်မြန်မာနိုင်ငံမြေနှင့် အခွန်နည်းဥပဒေ ၇၈ အရလည်းကောင်း၊ ၁၈၇၆ ခုနှစ် အောက်မြန်မာနိုင်ငံမြေနှင့် အခွန်နည်းဥပဒေ ၆၈ အရ လည်းကောင်း အရေးယူဆောင်ရွက်သွားမည် ဖြစ်ကြောင်းကိုလည်း သက်ဆိုင်ရာအုပ်ချုပ်ရေးအဖွဲ့မှ တစ်ဆင့် ကာယကံရှင်များသို့ ခေါ်ယူသတိပေးတားမြစ်မှုများ ပြုလုပ်ထားရှိပြီးဖြစ်ပါတယ်။ စားကျက် မြေအဖြစ်မှ နုတ်ပယ်ခြင်း၊ ပယ်ဖျက်ခြင်းတွေကို ဆောင်ရွက်ရာမှာ နိုင်ငံတော်နှင့်အများပြည်သူအကျိုး ငှာ မြို့မြေ၊ ရွာမြေ တိုးချဲ့ရန်လိုအပ်ခြင်း အစိုးရဌာနဆိုင်ရာများက ဌာနပိုင်မြေအဖြစ် အသုံးပြုရန်လို အပ်ခြင်း ပညာရေး၊ ကျန်းမာရေး၊ လူမှုရေးဆိုင်ရာ သာသနာ့မြေ၊ သုဿာန်မြေ၊ လယ်မဲ့ယာမဲ့များ အတွက် စိုက်ပျိုးမြေများဖော်ထုတ်ပေးရန် လိုအပ်ခြင်း စတဲ့အချက်တွေနဲ့ ကိုက်ညီပါက သက်ဆိုင်ရာ တိုင်းဒေသကြီး/ပြည်နယ်အုပ်ချုပ်ရေးမှူးများက သက်ဆိုင်ရာအစိုးရအဖွဲ့ရဲ့ ခွင့်ပြုချက်နှင့် ပြည်ထဲရေး ဝန်ကြီးဌာနကို တင်ပြပြီး ပြည်ထဲရေးဝန်ကြီးဌာနက နိုင်ငံတော်သမ္မတထံ တင်ပြ၍ အတည်ပြုချက် ရရှိမှသာ သက်ဆိုင်ရာ တိုင်းဒေသကြီး/ ပြည်နယ်အုပ်ချုပ်မှူးများက စားကျက်မြေနုတ်ပယ်ခြင်း၊ ပယ်ဖျက်ခြင်းတွေကို အမိန့်ကြော်ငြာစာ ထုတ်ပြန်၍ ဆောင်ရွက်ပေးလျက်ရှိပါတယ်။ သို့ပါ၍ ဝေါမြို့နယ် ပန်းညို ကျေးရွာအုပ်စု ကွင်းအမှတ်(၁၂၀၄) မှာရှိတဲ့ စားကျက်မြေဧက ၁၀၀ ဟာ ပဲခူးခရိုင်ရဲတပ်ဖွဲ့မှူးရုံးက စွန့်လွှတ်အပ်နှံပြီးဖြစ်တဲ့အတွက် မူလစားကျက်မြေအဖြစ်သာ ဆက်လက် တည်ရှိနေဆဲဖြစ်ပါကြောင်း စားကျက်မြေအတွင်း ကျူးကျော်သူများဖယ်ရှားရေးကို သက်ဆိုင်ရာ အုပ်ချုပ်ရေးအဖွဲ့အစည်းအဆင့်ဆင့်မှ ဥပဒေလုပ်ထုံးလုပ်နည်းနှင့်အညီ ဆောင်ရွက်လျက်ရှိပါကြောင်း ထိုလယ်မြေအပိုင်ကျေးရွာများမှာရှိတဲ့ လယ်မဲ့ယာမဲ့များလုပ်ပိုင်ခွင့် ရရှိရေးအတွက်ကို သက်ဆိုင်ရာ ကျေးရွာအုပ်စု လယ်ယာမြေစီမံခန့်ခွဲမှုကော်မတီမှ အစပြုပြီး အဆင့်ဆင့်တင်ပြဆောင်ရွက်နိုင် ပါကြောင်း ဖြေကြားအပ်ပါတယ်။ အားလုံးကိုကျေးဇူးတင်ပါတယ်။</speech>
</Q-A>
<Q-A>
<title>
ယခု အစိုးရသစ်လက်ထက်တွင် နိုင်ငံရေးပြစ်မှု၊ နိုင်ငံရေးအကျဉ်းသားစသည့် ဝေါဟာရများအတွက် စကားရပ်အဓိပ္ပာယ် ဖွင့်ဆိုသတ်မှတ်ပေးရန် အစီအစဉ်ရှိ/မရှိနှင့်စပ်လျဉ်းသည့်မေးခွန်း
</title>
<speech type='speaker'> မြေပုံမဲဆန္ဒနယ်မှ ဦးဖေသန်း မေးမြန်းဖို့ဖြစ်ပါတယ်။</speech>
<speech><mp id='329'>ဦးဖေသန်း(မြေပုံမဲဆန္ဒနယ်)</mp> အားလုံးမင်္ဂလာပါလို့ နှုတ်ခွန်းဆက်သဂါရဝပြုအပ်ပါတယ်။ ကျွန်တော်ကတော့ ရခိုင်ပြည်နယ်၊ မြေပုံမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးဖေသန်း ဖြစ်ပါတယ်။ ကျွန်တော် မေးမြန်းမယ့်မေးခွန်းကတော့ ဒီအစိုးရသစ်လက်ထက်မှာ နိုင်ငံရေးပြစ်မှု၊ နိုင်ငံရေးအကျဉ်းသားဆိုတဲ့ ဝေါဟာရတွေနဲ့ ပတ်သက်ပြီးတော့ အဓိပ္ပာယ်ဖွင့်ဆိုဖို့ရှိ/မရှိဆိုတဲ့မေးခွန်း ဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ နိုင်ငံရေးယုံကြည်ချက် ကြောင့် ဖမ်းဆီးခံရခြင်းကို နိုင်ငံရေးပြစ်မှု၊ နိုင်ငံရေးအကျဉ်းသားဟု ယေဘုယျပြောဆိုသုံးနှုန်းကြ သော်လည်း ခေတ်အဆက်ဆက် အစိုးရအနေဖြင့် မည်သည့်ပြစ်မှုအမျိုးအစားသည် နိုင်ငံရေးပြစ်မှု ဖြစ်သည်ဟု ခွဲခြားအဓိပ္ပာယ် သတ်မှတ်ခြင်းမရှိခဲ့ပါ။ ကိုယ်ကျိုးမဖက် အများအကျိုး၊ နိုင်ငံ့အကျိုး အတွက် လုပ်ဆောင်နေသူ နိုင်ငံရေးသမားများအား ပုဒ်မအမျိုးမျိုးတက်ကာ လူသားတို့၏ ကျင့်ဝတ် ဥပဒေများကို ဖောက်ဖျက်သူများကဲ့သို့ ရာဇဝတ်အကျဉ်းသားများအဖြစ် သတ်မှတ်၍ ဖမ်းဆီးအပြစ် ပေးထောင်ချခြင်းများကိုလည်း တွေ့နေရပါတယ်။ တစ်ခါတစ်ရံမှာ ခွဲခြားဆက်ဆံခြင်း စိစစ်မှုမပြု လုပ်ဘဲ နှစ်ရှည် လများထိန်းသိမ်းခြင်း၊ အခွင့်အရေးများကို ကန့်သတ်ခြင်းတို့ကြောင့် သာမန်ရာဇဝတ် အကျဉ်းသားများထက်ပင် ပိုမိုဆိုးရွားသောအခြေအနေများကို ကြုံရပါတယ်။ တစ်ဖက်မှာနိုင်ငံရေး အကျဉ်းသားများ လွှတ်ပေးရန် တောင်းဆိုမှုများ အများအပြားရှိသော်လည်းပဲ ပြီးခဲ့တဲ့အစိုးရများက နိုင်ငံရေးအကျဉ်းသားများမရှိသည်ဟု အစဉ်တစိုက်ငြင်းဆိုလျက်ပင် ရှိနေကြပါတယ်။ ယခုကဲ့သို့ ဒီမိုကရေစီ လူ့ဘောင်သစ်ကို တည်ဆောက်နေတဲ့အချိန်မျိုးမှာ အစိုးရရဲ့ ဆောင်ရွက်ချက်များအပေါ် မတူကွဲပြား သောအမြင်ဖြင့် ပြုမူဆောင်ရွက်နေသူများအား ရာဇဝတ်မှုကျူးလွန်သူများအဖြစ် သတ်မှတ်ကာ အပြစ်ပေးအရေးယူနေခြင်းမှာ မလိုလားအပ်သော အခြေအနေများဖြစ်ပါတယ်။ နိုင်ငံရေးအကျဉ်းသားများကို လွှတ်ပေးခြင်းဟာ အမျိုးသားရင်ကြားစေ့ရေးလုပ်ငန်းစဉ်ရဲ့ အစိတ် အပိုင်းတစ်ရပ်ဖြစ်ပါတယ်။ နိုင်ငံတော်အတိုင်ပင်ခံပုဂ္ဂိုလ် ဒေါ်အောင်ဆန်းစုကြည်ဟာလည်း အကျဉ်း ထောင်ထဲမှာ နိုင်ငံရေးအကျဉ်းသားတစ်ယောက်ရှိရင်တောင် များနေပြီဆိုတဲ့ မှတ်ချက် စကားကို ပြောဖူးပါတယ်။ ဒါကိုခြုံငုံ သုံးသပ်မယ်ဆိုရင် နိုင်ငံရေးပြစ်မှု၊ နိုင်ငံရေးအကျဉ်းသားဆိုတဲ့ ဝေါဟာရ အဓိပ္ပာယ်ကို ဖွင့်ဆိုပေးနိုင်မှသာ နိုင်ငံရေးသမားများရဲ့ ဂုဏ်သိက္ခာနှင့် နစ်နာမှုကို ကာကွယ်ပေး နိုင်လိမ့်မယ်လို့ ယုံကြည်ပါတယ်။ အမှန်ကတော့ နိုင်ငံရေးသမားဆိုတာ တိုင်းပြည်ရဲ့ ကောင်းကျိုး ဆိုးကျိုးကို ဖမ်းဆီးနေတဲ့ နိုင်ငံ့ပဲ့ကိုင်ရှင်တွေ ဖြစ်ပါတယ်။ ဒါကြောင့် နိုင်ငံရေးယုံကြည်ချက်ဖြင့် လုပ်ဆောင်နေသူများ၊ မတူကွဲပြားသည့်အမြင်ရှိသူများ၊ ကျောင်းသားလူငယ်ကအစ နိုင်ငံ့ထိပ်ပိုင်း ခေါင်းဆောင်အပါအဝင် အားလုံးဟာ ရာဇဝတ်ပြစ်မှု၊ ရာဇဝတ်အကျဉ်းသားများဟု သတ်မှတ်အရေး ယူခြင်းဟာ ပန်းကောင်းအညွန့်ကျိုးဖြစ်ရသည့် တိုင်းပြည်အတွက် အလွန်နစ်နာစရာ ဒီမိုကရေစီ အစိုးရသစ်လက်ထက်မှာ ပြုပြင်ပြောင်းလဲ တားဆီးပေးနိုင်ရန် ရည်ရွယ်ချက်ဖြင့် ပြည်သူ့လွှတ်တော် ဥက္ကဌကြီးမှတစ်ဆင့် အောက်ပါမေးခွန်းကို မေးမြန်းအပ်ပါတယ်။ ယခုအစိုးရသစ်လက်ထက်တွင် နိုင်ငံရေးပြစ်မှု၊ နိုင်ငံရေးအကျဉ်းသား စသည့် ဝေါဟာရများအတွက် စကားရပ်အဓိပ္ပာယ်ဖွင့်ဆို သတ်မှတ်ပေးရန် အစီအစဉ်ရှိ/မရှိ ဖြေကြားပေးနိုင်ပါရန် ပြည်သူ့လွှတ်တော်ဥက္ကဌကြီးမှတစ်ဆင့် လေးစားစွာမေးမြန်း အပ်ပါတယ်ခင်ဗျား။ အားလုံးကို ကျေးဇူးတင်ပါတယ်။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='21'>ဗိုလ်ချုပ်အောင်စိုး(ဒုတိယဝန်ကြီး၊ ပြည်ထဲရေးဝန်ကြီးဌာန)</agency>လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် ပြည်သူ့ လွှတ်တော်ကိုယ်စားလှယ်များ၊ ဖိတ်ကြားထားသော ဧည့်သည် တော်များအားလုံး မင်္ဂလာအပေါင်းနှင့် ပြည့်စုံကြပါစေလို့ နှုတ်ခွန်းဆက်သအပ်ပါတယ်။ ကျွန်တော် ကတော့ ပြည်ထဲရေးဝန်ကြီးဌာနက ဒုတိယဝန်ကြီး ဗိုလ်ချုပ်အောင်စိုး ဖြစ်ပါတယ်။ ရခိုင်ပြည်နယ်၊ မြေပုံမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးဖေသန်း မေးမြန်းခဲ့တဲ့ မေးခွန်းနှင့် ပတ်သက်ပြီး ရှင်းလင်းဖြေကြားသွားမှာ ဖြစ်ပါတယ်။ လွှတ်တော်ကိုယ်စားလှယ် ဦးဖေသန်းရဲ့ မေးခွန်းမှာပါရှိတဲ့ နိုင်ငံရေးပြစ်မှု၊ နိုင်ငံရေးအကျဉ်းသားဆိုသည့် စကားရပ်မှာ ဥပဒေဆိုင်ရာစကားရပ်များဖြစ်ကြောင်း တွေ့ရှိရပါတယ်။ မြန်မာစာအဖွဲ့မှ ထုတ်ဝေတဲ့ မြန်မာအဘိဓာန်မှာ နိုင်ငံရေးပြစ်မှုနှင့် နိုင်ငံရေး အကျဉ်းသားဆိုသည့်စကားရပ်ကို အဓိပ္ပာယ်ဖွင့်ဆိုထားခြင်းမရှိကြောင်းလည်း လေ့လာတွေ့ရှိရ ပါတယ်။ အင်္ဂလိပ်-မြန်မာအဘိဓာန်မှာ Politicdl ဆိုတဲ့ဝေါဟာရကို နိုင်ငံရေး၊ ပါတီနိုင်ငံရေးနှင့် နိုင်ငံရေးနှင့်ပတ်သက်သောဟု ဖော်ပြထားပြီး d Political Offence Crime ဆိုတဲ့စကားရပ်နှင့် Politicd Prisoner ဆိုတဲ့စကားရပ်တို့ကို သုံးနှုန်းပြထားသော်လည်း ယင်းစကားရပ်များနှင့် စပ်လျဉ်း ပြီး အဓိပ္ပာယ်ဖွင့်ဆိုထားခြင်းမရှိကြောင်းကိုလည်း လေ့လာတွေ့ရှိရပါတယ်။ ဥပဒေပညာရပ်ဆိုင်ရာ အဘိဓာန်တွေမှာ ထင်ရှားကျော်ကြားတဲ့အဘိဓာန်တစ်ခုဖြစ်တဲ့ Blacks Law Dictionary မှာလည်း Political Offence spodomo:qdf Political Prisoner sporomo:98şqlar seyus ဖွင့်ဆိုထားခြင်းမရှိကြောင်းကိုလည်း လေ့လာတွေ့ရှိရပါတယ်။ ပြစ်မှုဆိုင်ရာဥပဒေမှာလည်း ပြစ်မှုများ ကို အမျိုးအစားခွဲခြားပြီး ပြဋ္ဌာန်းရန်မှာ နိုင်ငံရေးပြစ်မှု(Political Offence) ဟူ၍ အဓိပ္ပာယ်ဖွင့်ဆို ထားခြင်းမရှိဘဲ ယင်းဥပဒေအခန်း(၆)မှာ ပြည်ထောင်စုမြန်မာနိုင်ငံတော် အစိုးရကို ဆန့်ကျင်ကျူးလွန် သောပြစ်မှုများဟူ၍ ခေါင်းစဉ်တပ်ဖော်ပြလျက် အဓိပ္ပာယ်ဖွင့်ဆိုဖော်ပြ ထားပြီး ယင်းပြဋ္ဌာန်းချက်များ မှာ နိုင်ငံတော်သစ္စာဖောက်ဖျက်ပုန်ကန်မှု ပုဒ်မ ၁၂၂ အပါအဝင် ပြစ်မှု ၁၂ ခု ပါဝင်ဖော်ပြထားရှိပါ တယ်။ အထက်ဖော်ပြပါပြစ်မှုတွေဟာ နိုင်ငံတော်အစိုးရကို ဆန့်ကျင်သော ပြစ်မှုများ Of Ofence Agcinst the State ဖြစ်တယ်ဆိုပြီး တိကျစွာဖော်ပြ၍ ပြဋ္ဌာန်းပါရှိတဲ့အတွက် ယင်းပြစ်မှုများဟာ နိုင်ငံရေးပြစ်မှုများ (Political Ofence) များဟု အဓိပ္ပာယ်ဖွင့်ဆိုရာမှာ မူရင်းအဓိပ္ပာယ်နဲ့ အမျိုးအစား ကွဲလွဲမှုများ ဖြစ်ပေါ်လာနိုင်ပါတယ်။ ဥပဒေမှာ တိကျစွာဖော်ပြ၍ ပြဋ္ဌာန်းချက်အရ နိုင်ငံတော် အစိုးရကို ဆန့်ကျင်ဖောက်ဖျက်၍ ပြစ်မှုကျခံနေရသူများသည်လည်း နိုင်ငံတော်မှ ထုတ်ပြန်ထား သည့် ဥပဒေတစ်ရပ်ရပ်ကို ချိုးဖောက်ကျူးလွန်ခဲ့ကြပြီး ပြစ်မှုတစ်ရပ်ရပ်ကို ကျူးလွန်ခဲ့သဖြင့် အကျဉ်းကျခံ နေရသူများသာဖြစ်ကြောင်း တွေ့ရှိရပါတယ်။ သို့သော် ၁၉၇၆ ခုနှစ် ပြည်သူ့ လွှတ်တော်နှင့် ပြည်သူ့ ကောင်စီအဆင့်ဆင့် တင်မြှောက်ခြင်းဆိုင်ရာဥပဒေပုဒ်မ ၁၆ ပုဒ်မခွဲ(ဂ)မှာ ဖော်ပြပါရှိတဲ့ နိုင်ငံရေး ပြစ်မှုတွေနဲ့ ပတ်သက်ပြီး ၁၉၇၇ ခုနှစ်၊ သြဂုတ်လ ၁၂ ရက်နေ့မှာ ထုတ်ပြန်ခဲ့တဲ့ နိုင်ငံတော်ကောင်စီရုံး ရဲ့ ညွှန်ကြားချက်အမှတ်(၅/၇၇) နဲ့ သတ်မှတ်ပေးခဲ့ကြောင်း တွေ့ရှိရပါတယ်။ သို့သော်လည်း ပြည်သူ့လွှတ်တော်နှင့် ပြည်သူ့ကောင်စီအဆင့်ဆင့် ရွေးချယ်တင်မြှောက်ခြင်းဆိုင်ရာဥပဒေကို ပြည်သူ့ လွှတ်တော်ရွေးကောက်ပွဲဥပဒေပုဒ်မ ၈၂ နှင့် ပြန်လည်ရုပ်သိမ်းလိုက်တဲ့အတွက် ယခုအချိန်မှာ အဆိုပါ ဥပဒေမှာ အာဏာတည်ခြင်းမရှိတော့သည်ဖြစ်ရာ ယင်းဥပဒေအရ ထုတ်ပြန်ခဲ့တဲ့ နိုင်ငံတော်ကောင်စီ ရဲ့ကြေညာချက်အမှတ်(၅/၇၇) ဟာလည်း ရပ်စဲသွားကြောင်း စိစစ်တွေ့ရှိရပါတယ်။ ၁၉၈၀ ခုနှစ် နိုင်ငံရေးပင်စင်ဥပဒေမှာ နိုင်ငံရေးပင်စင်လစဉ်ခံစားခွင့်ရှိသူပုဂ္ဂိုလ်များသည် ပြစ်မှုတစ်ရပ်ရပ်ဖြင့် ပြစ်မှုထင်ရှားစွာစီရင်ခြင်းခံရပါက နိုင်ငံရေးပင်စင်ကို ဆက်လက်ခံစားခွင့်မရှိတော့ကြောင်း ပုဒ်မ ၂၁၊ ၂၂ နှင့် ၂၃ တို့မှာ အကျုံးဝင်သောပြစ်မှုများတွင် နိုင်ငံရေးပြစ်မှုများဟု ဖော်ပြထားပြီး နိုင်ငံရေး ပြစ်မှုနှင့် ပတ်သက်ပြီး အောက်ဖော်ပြပါအတိုင်း ဖော်ပြထားကြောင်း သိရှိရပါတယ်။ (၁) မတရားအသင်းအက်ဥပဒေအရပြစ်မှုများ၊ (၂) နိုင်ငံတော်သစ္စာဖောက်ဖျက်ပုန်ကန်မှု၊ (၃) အကြည်ညိုပျက်အောင်ပြုလုပ်မှု၊ (၄) နိုင်ငံတော်က ဦးဆောင်သောလမ်းစဉ်ပါတီအား ကာကွယ်သည့်ဥပဒေအရပြစ်မှုများ၊ နိုင်ငံတော်အား နှောင့်ယှက်ဖျက်ဆီးသူများ၏ ဘေးအန္တရာယ်မှ ကာကွယ် စောင့်ရှောက်သည့်ဥပဒေအရ ပြစ်မှုများ၊ (၆) ပြည်သူ့လွှတ်တော်နှင့် ပြည်သူ့ကောင်စီအဆင့်ဆင့် ရွေးချယ်တင်မြှောက်ခြင်းဆိုင်ရာ ဥပဒေပြစ်မှုများ၊ (၇) ၁၉၆၅ ခုနှစ်၊ ဆိုရှယ်လစ်စီးပွားရေးစနစ်တည်ဆောက်မှုအတွက် လုပ်ပိုင်ခွင့်များ အပ်နှင်းသည့် ဥပဒေအရပြစ်မှုများ ဟုဖော်ပြပါရှိပါတယ်။ ယင်းကဲ့သို့ နိုင်ငံရေးပြစ်မှုများကို ဖော်ပြထားကြောင်း တွေ့ရသော်လည်းပဲ နိုင်ငံတော်တွင် ကိုင်တွယ်ကျင့်သုံးလျက်ရှိတဲ့ တည်ဆဲဥပဒေတစ်ရပ်ရပ်မှာ နိုင်ငံရေးအကျဉ်းသားဟူ၍ အဓိပ္ပာယ် ဖွင့်ဆိုပြဋ္ဌာန်းခြင်းမရှိကြောင်း တွေ့ရှိရပါတယ်။ ပြစ်မှုဆိုင်ရာဥပဒေပုဒ်မ ၁၂၈၊ ၁၂၉ နှင့် ၁၃၀ တို့မှာ ပြဋ္ဌာန်းပါရှိတဲ့ Stdte Prisoner ဆိုသည့်စကားရပ်ဟာ ၁၈၁၈ ခုနှစ်မှာပြဋ္ဌာန်းခဲ့တဲ့ နိုင်ငံတော် samje: 39:op: al 8693:xpope: vê:queso Regulation for the Confinement of State Prisoner ပါ ပြဋ္ဌာန်းချက်များအရ ချုပ်နှောင်ထားခြင်းခံရသောအကျဉ်းသားများကို ဆိုလိုခြင်း ဖြစ်ပါတယ်။ State Prisoner ဆိုသည့်စကားရပ်မှာ နိုင်ငံတစ်နိုင်ငံက အခြားတစ်နိုင်ငံကို ပြည်ပရန်ပြု ခြင်းနှင့် ပြည်တွင်းနှောင့်ယှက်ခြင်းတွေကိုပါ နိုင်ငံတော်အစိုးရကို ဆန့်ကျင်ကျူးလွန်သော ပြစ်မှုများ ကျူးလွန်ခြင်းကြောင့် ပြစ်ဒဏ်ကျခံနေရသူများကို ဆိုလိုခြင်းဖြစ်ပါတယ်။ ဒါ့အပြင် နိုင်ငံတော်ငြိမ်ဝပ် ပိပြားမှုတည်ဆောက်ရေးအဖွဲ့ ဥပဒေအမှတ်(၁/၉၂) နှင့် ၎င်းပြဋ္ဌာန်းချက်များကို ရုပ်သိမ်းခဲ့ပြီးဖြစ်သော ကြောင့် State Prisoner ဟူသော နိုင်ငံတော်အကျဉ်းသားများနှင့် သက်ဆိုင်သော ပြဌာန်းချက်များမှာ လည်း ပျက်ပြယ်ခဲ့ပြီးဖြစ်ပါတယ်။ ပြည်ထဲရေးဝန်ကြီးဌာန ကွပ်ကဲမှုအောက်မှာရှိတဲ့ အကျဉ်းဦးစီးဌာန မှာ လက်ရှိကျင့်သုံးနေသော အကျဉ်းထောင်လက်စွဲဥပဒေမှာ ပြစ်ဒဏ်ကျအကျဉ်းသားများနှင့် ပတ်သက်ပြီး ယခင်က A Closs, B Clds, C Class ဟူ၍ အတန်းအစားသုံးမျိုးခွဲခြားထားပြီး ၎င်းတို့နှင့်စပ်လျဉ်း၍ လိုက်နာဆောင်ရွက်ရမယ့်နည်းလမ်းများကိုလည်း ယင်းဥပဒေအပိုဒ် ၆၆၅ မှ ၆၇၄ အထိ ဖော်ပြပါရှိခဲ့သော်လည်းပဲ အကျဉ်းထောင်ထဲမှာ အကျဉ်းသားများကို အဆင့်အတန်းခွဲခြား မှုမရှိစေရန် ရည်ရွယ်၍ ပြည်ထောင်စုမြန်မာနိုင်ငံတော် တော်လှန်ရေးအစိုးရ၊ တရားရေးဌာန၊ အကျဉ်း ဌာနစုဟာ ၁၉၆၄ ခုနှစ်၊ ဇန်နဝါရီလ ၁၅ ရက်နေ့ကစပြီး အကျဉ်းသားများ အတန်းအစားခွဲခြားခြင်းနှင့် ပတ်သက်၍ ပယ်ဖျက်ကြောင်းအမိန့်ကြော်ငြာစာထုတ်ပြန်ခဲ့တဲ့အတွက် ပျက်ပြယ်သွားပြီးဖြစ်ပါတယ်။ ပြည်ထောင်စုသမ္မတမြန်မာနိုင်ငံတော် ဖွဲ့စည်းပုံအခြေခံဥပဒေပုဒ်မ ၃၇၄ မှာ နိုင်ငံတော်သည် မည်သူ့ကိုမဆို ဥပဒေအရာတွင် တန်းတူညီမျှ အခွင့်အရေးရရှိစေရမည်။ ထို့အပြင် ဥပဒေ၏အကာ အကွယ်ကိုလည်း တန်းတူညီမျှစွာ ရယူပိုင်ခွင့်ပေးရမည်ဟု ပြဋ္ဌာန်းထားရှိသဖြင့် အကျဉ်းသားများအား အဆင့်အတန်းခွဲခြားသည့်စနစ်ကို ပြန်လည်ဖော်ဆောင်ပါက ဖွဲ့စည်းပုံအခြေခံဥပဒေနှင့် ကွဲလွဲ ဆန့်ကျင်နေနိုင်မည်ဖြစ်ပါတယ်။ ဒါကြောင့် အကျဉ်းသားအားလုံးရဲ့ အဆင့်အတန်းကို မြှင့်တင်ပေးခြင်း ကသာလျှင် အကျဉ်းသားများအား ပြစ်ဒဏ်ပေးသည့်သဘောမဟုတ်ဘဲ ရုပ်ပိုင်းဆိုင်ရာ၊ စိတ်ပိုင်း ဆိုင်ရာများ ပြုပြင်ပြောင်းလဲကာ လူကောင်းသူကောင်းများဖြစ်လာစေရန်နှင့် ပြစ်ဒဏ်မှ လွတ်မြောက် ပြီးတဲ့အခါမှာ ထိုက်သင့်သော အသက်မွေးမှုပညာရပ်များ၊ တတ်မြောက်သွားစေရန်ဆိုတဲ့ရည်ရွယ်ချက် ကောင်းများကိုလည်း အထောက်အကူဖြစ်စေမှာ ဖြစ်ပါတယ်။ သို့ဖြစ်ပါ၍ နိုင်ငံရေးပြစ်မှုနှင့် နိုင်ငံရေးအကျဉ်းသားဆိုသည့်စကားရပ်ကို တည်ဆဲဥပဒေ တစ်ရပ်ရပ်တွင် အဓိပ္ပာယ်ဖွင့်ဆိုထားသည်ကို မတွေ့ရှိရပါကြောင်းနှင့် ဖွဲ့စည်းပုံအခြေခံဥပဒေ၊ တည်ဆဲဥပဒေများတွင် ဖော်ပြပါရှိခြင်းမရှိသဖြင့် နိုင်ငံရေးပြစ်မှုနှင့် နိုင်ငံရေးအကျဉ်းသားဆိုသည့် စကားရပ်ကို အဓိပ္ပာယ်ဖွင့်ဆိုသတ်မှတ်ပေးရန် အစီအစဉ်မရှိပါကြောင်း ရှင်းလင်းဖြေကြားအပ်ပါ တယ်။ အားလုံးကိုကျေးဇူးတင်ပါတယ်။</speech>
<speech><mp id='329'>ဦးဖေသန်း(မြေပုံမဲဆန္ဒနယ်)</mp> ဥက္ကဌကြီးခင်ဗျား။ ကျွန်တော့်ကို ဒီကိစ္စနဲ့ပတ်သက်လို့ တစ်ဆက်တစ်စပ်တည်း မေးခွန်းမေးမြန်းခွင့်ပြုပါခင်ဗျာ။ ဝန်ကြီးရဲ့ ဖြေကြားချက်တွေကို အပြည့်အစုံ ကြားရလို့ ကျေးဇူးတင်ပါတယ်။ ဒါပေမဲ့ အရင်ကမရှိတဲ့ကိစ္စကို မရှိရဘူးဆိုတဲ့ပုံစံမျိုးမဟုတ်ဘဲ ကျွန်တော်တို့က မရှိတာကိုရှိအောင် ဒီအစိုးရလက်ထက်မှာ ဘယ်လိုဖွင့်ဆိုပေးမလဲဆိုတာ။ ဘာလို့လဲ ဆိုတော့ ကျွန်တော်တို့ နိုင်ငံရေးသမားတွေဆိုတာ သာမန်အကျဉ်းသားတွေမဟုတ်ပါဘူး။ တိုင်းပြည်ကို အနှောင့်အယှက်ပေးနေတဲ့ သူတွေလည်းမဟုတ်ပါဘူး။ လူဆိုးသူခိုးတွေလည်းမဟုတ်ပါဘူး။ ဒါကြောင့် ကျွန်တော်တို့ နိုင်ငံရေးသမားတွေဟာ ထူးခြားတဲ့ဝိသေသတွေရှိပါတယ်။ ဒါကြောင့် ပြည်သူတွေကို အခွင့်အရေးပေးခြင်းဟာ ရာဇဝတ်သားတွေနဲ့တစ်တန်းတည်း အခွင့်အရေးတန်းတူထားမည်ဆိုတဲ့ ရည်ရွယ်ချက်မျိုးကို ချိုးဖောက်ရာမကျပါဘူး။ ဒီတော့ ကုန်ခဲ့တဲ့အစိုးရလက်ထက်မှာလည်း ဝန်ကြီး ဖြေသွားပါတယ်။ နိုင်ငံရေးအကျဉ်းသားသတ်မှတ်ချက်တွေရှိခဲ့တယ်။ နောက်တစ်ခါ ပြန်ဖျက်တယ်။ အဲဒီလို အခါခါလုပ်ခဲ့တာတွေလည်း ကျွန်တော်တို့ ကြားသိရပါတယ်။ ဆိုတော့ ဒီမှာ ကျန်ခဲ့တဲ့အစိုးရ လက်ထက်မှာလည်းပဲ ကျွန်တော်တို့ လက်ကျန်နိုင်ငံရေးအကျဉ်းသားများ စိစစ်ရေးကော်မတီဆိုတာ ဖွဲ့ခဲ့တာရှိပါ တယ်။ ဝန်ကြီး ဦးစိုးသိန်း ခေါင်းဆောင်ပြီးတော့ ဥက္ကဋ္ဌအဖြစ်လုပ်ပြီးတော့ ဖွဲ့ခဲ့တာရှိတယ်။ အဲဒီမှာ AAP က ကိုဘိုကြည်တို့ အဖွဲ့ဝင်အဖြစ် ပါခဲ့ပါတယ်။ အဲဒီလိုပဲ နောက်ဆုံး ပြည်ထဲရေးဝန်ကြီး၊ ဒုတိယဝန်ကြီး ဦးဆောင်ပြီးတော့ နိုင်ငံရေးအကျဉ်းသားများ စိစစ်ရေးကော်မတီဆိုတာလည်း ဖွဲ့ခဲ့တယ်။ အဲဒါတွေကို ကြည့်ခြင်းအားဖြင့် နိုင်ငံရေးအကျဉ်းသားဆိုတာရှိတယ်ဆိုတဲ့ဟာကို အသိအမှတ်ပြုပေး ရာလည်း ရောက်ပါတယ်။ ဒီတော့ ဒီအစိုးရသစ်လက်ထက်မှာ ကျွန်တော်တို့က ဒါကို ပြုပြင်မယ်၊ တဲ့ သူတွေလည်းမဟုတ်သေတွေရှိပါတယ်။ ဒါတော့မည်ဆိုတဲ့ ၁၃ ပြောင်းလဲမယ်၊ ပြောင်းလဲချိန်တန်ပြီဆိုတဲ့အစိုးရ။ နိုင်ငံရေးအကျဉ်းသားတွေ ဒီလိုခံစားခဲ့ရတာတွေကို အကုန်လုံးသိပါတယ်။ လွှတ်တော်ကိုယ်စားလှယ်အများစုလည်း နိုင်ငံရေးအကျဉ်းသားဘဝက လာကြ တဲ့သူတွေလည်း များပါတယ်။ ဒါကို ကျွန်တော်တို့က ဒီနိုင်ငံရေးသမားတွေရဲ့ ဂုဏ်သိက္ခာနဲ့ ရပိုင်ခွင့် တွေကို ကျွန်တော်တို့က ပေါ်လွင်စေချင်လို့ဖြစ်တယ်။ အမှန်မှာ နိုင်ငံရေးသမားဆိုတာ ထောင်ထဲကို မသွားသင့်ပါဘူး။ ဒါပေမဲ့ ဒီနေ့ ပုဒ်မအမျိုးမျိုးတပ်တော့ နိုင်ငံရေးပုဒ်မဆိုတာ ပျောက်သွားတယ်။ နိုင်ငံရေးအကျဉ်းသား အဓိပ္ပာယ်ဖွင့်ဆိုချက်မရှိဘူး။ တကယ်လို့ နိုင်ငံရေးအကျဉ်းသားများကို လွှတ်ပေးမယ်ဆိုရင်တောင်မှ ရာဇဝတ်သားတွေနဲ့ ရောနှောပြီးတော့ အဲဒီလိုဖုံးဖိပြီးတော့ လွှတ်ပေးတာ တွေရှိခဲ့တယ်။ ဒါကြောင့် ကျွန်တော်တို့က ဒီနေ့ နိုင်ငံရေးအကျဉ်းသားတွေကို ဒီလိုအဓိပ္ပာယ်သတ်မှတ် လိုက်မယ်ဆိုရင် နိုင်ငံရေးအကျဉ်းသားကို ဖမ်းစရာအကြောင်းမရှိတော့ဘူး။ ပြီးတော့ ပုဒ်မတွေကို လည်း ဒါဟာ နိုင်ငံရေးပြစ်မှုပုဒ်မပါလို့ သတ်မှတ်ပေးနိုင်ရင်လည်း အလွယ်တကူ နိုင်ငံရေးသမားတွေ ကို ပြန်လွတ်အောင် လုပ်ပေးနိုင်ပါတယ်။ ဒါကြောင့် ကျွန်တော်တို့က မရှိတာကို ရှိအောင်လုပ်ဖို့ အတွက် ဒီအစိုးရမှာ တာဝန်ရှိတယ်လို့မြင်တယ်။ ဒါကြောင့် ဒီလိုအစိုးရမှာ အစီအစဉ်ရှိသလားဆိုတာ ကျွန်တော် မေးမြန်းခြင်းဖြစ်တယ်။ အခု ဝန်ကြီးဖြေတာဟာ ကျွန်တော် သိလိုတာက ဒီဟာ နိုင်ငံတော် အစိုးရရဲ့ မူဝါဒနဲ့ အများကြီးသက်ဆိုင်ပါလိမ့်မယ်။ နိုင်ငံရေးမူဝါဒနဲ့သက်ဆိုင်ပါလိမ့်မယ်။ ဒီတော့ အဓိက ကျွန်တော် မေးတာကလည်း အစိုးရကို မေးတာပါ။ အစိုးရဆိုတာမှာ ဝန်ကြီးဌာန အကုန်လုံး Cabinet အဖွဲ့ကို ပြောတာပါ။ အခု ဝန်ကြီးဖြေရှင်းချက်ဟာ ဒီ ပြည်ထဲရေးဝန်ကြီးဌာနရဲ့ ဆုံးဖြတ် ချက်၊ အယူအဆသက်သက်ပဲလား။ ဒါမှမဟုတ် ပြည်ထောင်စုအစိုးရရဲ့ ဖြေကြားချက်လား။ အဲဒါကို ကွဲကွဲပြားပြား သိချင်ပါတယ်။ တကယ်လို့ ဝန်ကြီးဌာနရဲ့ ဖြေကြားချက်သက်သက်ဆိုရင် အစိုးရအဖွဲ့ကို တင်ပြပြီး အတည်ပြုပေးဖို့ အစီအစဉ်ရှိပါသလားလို့ မေးမြန်းအပ်ပါတယ်။ </speech>
<speech><agency id='21'>ဗိုလ်ချုပ်အောင်စိုး(ဒုတိယဝန်ကြီး၊ ပြည်ထဲရေးဝန်ကြီးဌာန)</agency>ကျွန်တော်တို့ အခု လွှတ်တော်ကိုယ်စားလှယ်ကြီးရဲ့ ထပ်ဆင့်မေးမြန်းခဲ့တဲ့ မေးခွန်းနဲ့ပတ်သက်ပြီးတော့ လက်ရှိ ကျွန်တော် ဖြေဆိုခဲ့တဲ့ ဒီမေးခွန်းရဲ့ အဖြေဟာ ယခင်က တည်ဆဲဥပဒေများအရ ပြဋ္ဌာန်းခဲ့ခြင်းမရှိမှုနဲ့ ဖွဲ့စည်းပုံ အခြေခံဥပဒေအရ ပြဋ္ဌာန်းခဲ့တဲ့ နိုင်ငံတော်အတွက် အခွင့်အရေးတန်းတူရှိရမယ်ဆိုတဲ့ အချက်ပေါ်မှာ အခြေခံပြီး ပြည်ထဲရေးဝန်ကြီးဌာန ဝန်ကြီးရဲ့ ခွင့်ပြုချက်နဲ့ ဖြေဆိုခဲ့တဲ့ ဖြေကြားချက်ဖြစ်ပါတယ်။ ဒါကြောင့်မို့လို့ လွှတ်တော်ကိုယ်စားလှယ်ကြီးရဲ့ တောင်းဆိုချက်အရ ပြည်ထဲရေးဝန်ကြီးဌာန ဝန်ကြီးကို ပြန်လည်တင်ပြပြီး ၎င်းအချက်ကို လက်ရှိအစိုးရရဲ့ သဘောထားဖြေကြားချက်နှင့်အတူ ပြန်လည် ဖြေကြားနိုင်ရေး ဆောင်ရွက်သွားမည်ဖြစ်ကြောင်း တင်ပြအပ်ပါတယ်။</speech>
</Q-A>
<Q-A>
<title>
ကျောက်ဖြူမြို့၏ မြစ်ကမ်းပါး မြေထိန်းနံရံများတွင် ဖြစ်ပေါ်နေသည့်ကိစ္စရပ်များနှင့်စပ်လျဉ်းသည့် မေးခွန်း
</title>
<speech type='speaker'>
ကျောက်ဖြူမဲဆန္ဒနယ်မှ ဦးဘရှိန် မေးမြန်းဖို့ ဖြစ်ပါတယ်။
</speech>
<speech><mp id='321'>ဦးဘရှိန်(ကျောက်ဖြူမဲဆန္ဒနယ်)</mp> အားလုံး မင်္ဂလာပါ။ လေးစားအပ်တဲ့ လွှတ်တော် ဥက္ကဋ္ဌကြီးခင်ဗျား။ ကျွန်တော်က ကျောက်ဖြူမြို့ သာယာလှပရေးနှင့် မြို့၏မြစ်ကမ်းခြေတွင် ကျူးကျော်ပြီး ပုံပျက်ပန်းပျက်ဖြစ်နေမှုနှင့်သက်ဆိုင်တဲ့မေးခွန်းကို မေးမြန်းမှာဖြစ်ပါတယ်။ တင်ပြထား တဲ့မေးခွန်းရှစ်ခုရှိပါတယ်။ ဒီမေးခွန်းတွေကို မေးမြန်းရခြင်းအတွက် ထင်သာမြင်သာရှိအောင် Power Point နဲ့ တင်ပြလိုပါတယ်။ ဓာတ်ပုံသုံးပုံလောက် တင်ပြပါမယ်။ ဒီဓာတ်ပုံကတော့ ကျောက်ဖြူမြို့ သန်ပန်ချောင်းရပ်ကွက်၊ မြစ်နားတန်းရပ်ကွက်တွေမှာ မြို့ရဲ့ မြေထိန်းနံအပြင်ဖက် ကျူးကျော်နေတဲ့ ပုံပျက် ပန်းပျက်အနေအထားကို ဖော်ပြတဲ့ပုံဖြစ်ပါတယ်။ ဒါကတော့ မြစ်နားတန်းရပ်ကွက်မှာ မြစ်ကမ်းခြေ မြေထိန်းနံရံရဲ့ အပြင်ဘက်မှာ ကျူးကျော်ထားတဲ့ အနေအထားကို ဖော်ပြတာဖြစ်ပါတယ်။ ဒီပုံကတော့ သန်ပန်ချောင်းရပ်ကွက်မှာ မြစ်ကမ်းခြေ၊ မြေထိန်းနံရံအပြင်ဘက်မှာ ဖြစ်နေတဲ့မြင်ကွင်းကို ဖော်ပြထား တာဖြစ်ပါတယ်။ မေးခွန်းမေးရတဲ့အကြောင်းအရင်းနဲ့ပတ်သက်တဲ့ အချက်အချို့ကို ကောက်နုတ်ဖော်ပြ ပါမယ်။ ကျောက်ဖြူမြို့ မြစ်ကမ်းခြေကို မြေထိန်းနံရံတွေ ကာရံထားပါတယ်။ ယခုအခါမှာ ကမ်းပါးရဲ့ မြေထိန်းနံရံကို ကျော်လွန်ပြီး မြစ်ထဲမှာ အဆောက်အဦတွေ ဆောက်လုပ်နေကြပါတယ်။ မြစ်နားတန်း ရပ်ကွက် ဂျပန်မဆိပ်ကမ်းမှာဆိုလို့ရှိရင် မြစ်ထဲကိုဆင်းတဲ့လမ်းရဲ့ တစ်ဖက်တစ်ချက်မှာ လူနေအိမ်တွေ၊ ဆိုင်ခန်းတွေ၊ မြောက်မြားစွာဆောက်လုပ်ပြီးတော့ ခေါင်မိုးချင်းဆက်ပြီးတော့ ရှိနေကြပါတယ်။ မြစ်တွင်းမှာ ဆောက်လုပ်ထားတာဖြစ်ပါတယ်။ ဒီလိုဆောက်လုပ်ခွင့်ပေးတဲ့ အုပ်ချုပ်ရေးအဖွဲ့အစည်း များက တာဝန်ရှိပုဂ္ဂိုလ်တွေဟာ ဥပဒေနှင့်အညီ လုပ်ပိုင်ခွင့်ရှိလို့ ခွင့်ပြု နေကြတာလား။ လုပ်ပိုင်ခွင့်ရှိ တယ်ဆိုရင် စနစ်တကျလုပ်ပေးဖို့လိုပါတယ်။ အခုလို စည်းမဲ့ကမ်းမဲ့လုပ်ကိုင်နေတဲ့အတွက်ကြောင့် မြစ်အတွင်းမှာ မြေထိန်းနံရံလုပ်ပြီးတော့ အဲဒီမြေထိန်းနံရံကို မြစ်ကမ်းခြေက မြေတွေစုပ်ယူပြီးတော့၊ မြေတွေအသုံးပြုပြီးတော့ မြေဖို့တယ်။ ဒါတွေ အန္တရာယ်များပါတယ်။ အသုံးပြုခွင့်ရထားသူတွေ ကတော့ တာဝန်ရှိသူတွေကို တစ်စုံတစ်ရာတန်ဖိုးပေးပြီး ရယူထားကြတဲ့အတွက်ကြောင့် တရားဝင် တယ်လို့ မှတ်ယူကောင်း မှတ်ယူကြပါလိမ့်မယ်။ ကျွန်တော့်အနေနဲ့က ဒီလုပ်ရပ်တွေက ဥပဒေနဲ့အညီ ဟုတ်/မဟုတ် အများပြည်သူတွေလည်း သိစေချင်တဲ့အတွက်ကြောင့် မြို့ ရဲ့ အရုပ်ဆိုး၊ အကြီးတန်လှတဲ့ မြစ်ကမ်းခြေနှင့် လမ်းအသုံးပြုသူများ အဆင်ပြေဖို့အတွက် အခုလို မေးခွန်းတွေ မေးရခြင်းဖြစ်ပါ တယ်။ မေးခွန်းတွေကို တင်ပြပါမယ်။ (၁)ကျောက်ဖြူမြို့၏ မြစ်ကမ်းပါး မြေထိန်းနံရံများကို မည်သည့် ဌာနက ထိန်းသိမ်းစောင့်ရှောက်ပါသနည်း။ (၂) ကျောက်ဖြူမြို့၏ မြစ်ကမ်းပါး မြေထိန်းနံရံအပြင်ဖက် မြစ်ကမ်းခြေကို မည်သည့်ဌာန၏ စီမံခန့်ခွဲပိုင်ခွင့်တွေရှိပါသနည်း။ (၃) ကျောက်ဖြူမြို့၏ မြစ်ကမ်းပါး မြေထိန်းနံရံအပြင်ဖက် မြစ်ကမ်းခြေများကို တစ်စုံတစ်ဦးအား အသုံးပြုရန် မည်သူက မည်သည့် ဥပဒေ၊ နည်းလမ်းများဖြင့် ခွင့်ပြု နိုင်ပါသနည်း။ (၄) ယခုအခါ ကျောက်ဖြူမြို့မြစ်ကမ်းပါး မြေထိန်း နံရံ၏ အပြင်ဖက်မြစ်ကမ်းခြေ၌ မြေနေရာများကို ပုဂ္ဂလိကများက အသုံးပြုနေကြသဖြင့် မြစ်ကမ်းသို့ ဆင်းသည့်လမ်းပေါက်များ ပိတ်နေသည်ကို သိပါသလား။ ပိတ်နေသည့်လမ်းများကို ဖွင့်ပေးပါမည် လား။ (၅) မြို့၏ သန်ပန်ချောင်းရပ်ကွက်၊ မြစ်နားတန်းရပ်ကွက်နှင့် ပိုက်ဆိပ်ရပ်ကွက်များရှိ ကမ်းခြေ မြေထိန်းနံရံအပြင်ဖက် မြစ်ကမ်းခြေတွင် အဆောက်အဦများစွာ ဆောက်လုပ်ထားကြသည်ကို သိရှိပါ သလား။ (၆)ကျောက်ဖြူမြို့ မြစ်ကမ်းခြေတွင် ဆောက်လုပ်ထားသည့် အဆောက်အဦများသည် သက်ဆိုင်ရာဥပဒေနှင့်အညီ တရားဝင်ခွင့်ပြုချက်များဖြင့် ဆောက်လုပ်ထားကြခြင်းဖြစ်ပါသလား။ (၇) ဥပဒေနှင့်အညီ မဟုတ်သော်လည်း တာဝန်ရှိသူက ခွင့်ပြုသဖြင့် ဆောက်လုပ်ထားခြင်းများဖြစ်လျှင် ထိုလက်ရှိ အသုံးပြု နေသူကို တာဝန်ရှိသူတို့က မည်သို့ကူညီပါမည်နည်း။ (၈) ကျောက်ဖြူမြို့ မြစ်ကမ်းပါးမြေထိန်းနံရံ ကြံ့ခိုင်ရေးနှင့် မြစ်ကမ်းခြေသာယာလှပရေး၊ ကမ်းခြေတလျှောက် ဝင်/ထွက် သွားလာကြသည့် ရေယာဉ်နှင့် ခရီးသည်များ လုံခြုံရေးအတွက် မည်သူတို့က မည်ကဲ့သို့ ကူညီကြပါ မည်နည်း။ ကျေးဇူးတင်ပါတယ်။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='21'>ဗိုလ်ချုပ်အောင်စိုး(ဒုတိယဝန်ကြီး၊ ပြည်ထဲရေးဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော် ကိုယ်စားလှယ်များ၊ ဖိတ်ကြားထားသော ဧည့်သည်တော်များအားလုံး မင်္ဂလာအပေါင်းနှင့်ပြည့်စုံကြပါစေလို့ နှုတ်ခွန်းဆက်သအပ်ပါတယ်။ ကျွန်တော်ကတော့ ပြည်ထဲရေးဝန်ကြီးဌာနမှ ဒုတိယဝန်ကြီး ဗိုလ်ချုပ်အောင်စိုး ဖြစ်ပါတယ်။ ရခိုင်ပြည် နယ်၊ ကျောက်ဖြူမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးဘရှိန်မေးမြန်းခဲ့တဲ့ မေးခွန်းနဲ့ စပ်လျဉ်းပြီး ပြန်လည်ဖြေကြားရှင်းလင်းသွားမှာဖြစ်ပါတယ်။ မေးခွန်းရဲ့ ပထမတစ်ချက်မှာဖြစ်တဲ့ ကျောက်ဖြူမြို့နယ် မြစ်ကမ်းပါး၊ မြေထိန်းနံရံများ ထိန်းသိမ်းစောင့်ရှောက်မှုနှင့်ပတ်သက်ပြီး လွှတ်တော်ကိုယ်စားလှယ်ရဲ့ မေးခွန်းမှာပါရှိတဲ့အတိုင်း ကျောက်ဖြူမြို့နယ်ရဲ့ မြစ်ကမ်းပါး၊ မြေထိန်းနံရံ ဖြစ်သော တောင်ရင်းတောင်ခြေမှ ပြင်ဖြူမော်အထိ ၄.၆၃ မိုင်ကို ဆည်မြောင်းဝန်ကြီးဌာနက လည်းကောင်း၊ အမှတ်(၁)ဆိပ်ကမ်းမှ ဂေါက်ကလပ်အထိ ပေ ၅၀၀၀ နှင့် သာသနာ ၂၅၀၀ ဘုရားမှ ခမရ (၅၄၂) ရှေ့အထိ ပေ ၁၂၅၀ ကို လမ်းဦးစီးဌာနမှလည်းကောင်း ထိန်းသိမ်းစောင့်ရှောက်လျက် ရှိပြီး သန်ပန်ချောင်းရပ်ကွက်၊ ကုလားပိုက်ဆိပ်ရပ်ကွက်၊ မြစ်နားတန်းရပ်ကွက်တစ်လျှောက်မှာရှိတဲ့ ရေတာတမံကို ၁၉၇၁ ခုနှစ် မတိုင်မီကာလတွေကပင် မြို့နယ်မြူနီစပယ်မှ ပေ ၄၀၀၀ အား စတင် ဆောက်လုပ်ခဲ့ခြင်း ဖြစ်ပါတယ်။ ယခုအခါ ပြုပြင်ရန်လိုအပ်တဲ့ ရေတာတမံအရှည် ပေ ၂၁၆၀ ကို ပြင်ဆင်ထိန်းသိမ်းနိုင်ရန်အတွက် ခွင့်ပြုရန်ပုံငွေရရှိရေး၊ ပြည်နယ်အစိုးရအဖွဲ့မှ လျာထားဆောင်ရွက် သွားမည်ဖြစ်ကြောင်း ပြည်နယ်အစိုးရ၏ ညှိနှိုင်းဖြေရှင်းချက်အရ သိရှိရကြောင်း တင်ပြအပ်ပါတယ်။ ဒုတိယနှင့် တတိယအချက်ဖြစ်တဲ့ ကျောက်ဖြူမြို့ရဲ့ မြစ်ကမ်းပါးမြေထိန်းနံရံအပြင်ဘက် မြစ်ကမ်းခြေစီ မံခန့်ခွဲမှုနှင့်ပတ်သက်ပြီး ကျောက်ဖြူမြို့ရဲ့ မြစ်ကမ်းပါးမြေထိန်းနံရံအပြင်ဘက်မှာ မြစ်ကမ်းခြေမှာ ဖြစ်ပေါ်နေတဲ့ သဲသောင်မြေတွေကို အထွေထွေအုပ်ချုပ်ရေးဦးစီးဌာနမှ အောက်မြန်မာနိုင်ငံ မြေနှင့် အခွန်အမိန့် ဆင့်ဆိုချက်(၃၈)နှင့်အညီ စီမံခန့်ခွဲဆောင်ရွက်လျက်ရှိပြီး မြစ်ကမ်းပါးမြေထိန်းနံရံ အပြင်ဖက် မြစ်ကမ်းခြေတွေကို အောက်မြန်မာနိုင်ငံ မြို့နယ်၊ ကျေးရွာများ အက်ဥပဒေ ၁၉၁၃ ခုနှစ်နှင့် မြန်မာနိုင်ငံ မြို့နှင့် ရွာမြေများဆိုင်ရာညွှန်ကြားချက်များ အခန်း(၅) ပုဒ်မ ၃၁ ပုဒ်မခွဲ(ခ)အရ သဲသောင် မြေများနှင့် မြစ်ချောင်းကမ်းဘေးများ စီမံခန့်ခွဲခြင်းဆိုင်ရာဥပဒေအရ ခရိုင်ဝန်က နှစ်စဉ်အငှားချ ထားမယ့် သဲသောင်မြေများ သို့မဟုတ် မြစ်ကမ်းပါးမှာပါဝင်တဲ့ နယ်နိမိတ်တွေကို အခါအားလျော်စွာ သတ်မှတ်ပြီး သင့်တော်တဲ့အကွက်များဖြင့် ခွဲစိတ်၍ ထိုအကွက်များကို စည်းကမ်းနည်းလမ်းများ သတ်မှတ်ကာ ခရိုင်ဝန် သို့မဟုတ် ၎င်းကအခွင့်အာဏာအပ်နှင်းထားတဲ့ အခြားအရာရှိက နှစ်စဉ်စီမံ ချက်ချထားခွင့်ရှိသည်။ တည်မြဲခိုင်မာတဲ့ နိုင်ငံတော်အစိုးရက စီမံခန့်ခွဲနိုင်တဲ့မြေကို အောက်မြန်မာ နိုင်ငံမြို့နှင့်ကျေးရွာမြေများ နည်းဥပဒေ ၄၁ မှ နည်းဥပဒေ ၄၉ နည်းဥပဒေခွဲ(ခ)အထိ ပြဋ္ဌာန်းချက် များနှင့်အညီ စီမံဆောင်ရွက်လျက်ရှိကြောင်း ဖြေကြားအပ်ပါတယ်။ စတုတ္ထအချက်ဖြစ်တဲ့ ကျောက်ဖြူမြို့ရဲ့ မြစ်ကမ်းပါး မြေထိန်းနံရံအပြင်ဘက် မြစ်ကမ်းခြေများ မှာ ပိတ်နေတဲ့လမ်းများဖွင့်ပေးရေးနှင့်ပတ်သက်ပြီး ကျောက်ဖြူမြို့နယ် ကမ်းပါးမြေထိန်းနံရံရဲ့ အပြင်ဖက် မြစ်ကမ်းခြေ၌ မြေနေရာတွေကို ပုဂ္ဂလိကများက ကြာရှည်စွာအသုံးပြုနေကြတဲ့အတွက် မြစ်ကမ်းသို့ဆင်းတဲ့လမ်းပေါက်များ ပိတ်နေတဲ့လမ်းတွေကို ပြန်လည်ဖွင့်လှစ်ပေးနိုင်ရန်နှင့် အောက်မြန်မာနိုင်ငံမြေနှင့်အခွန် အမိန့်ဆင့်ဆိုချက် ၃၈(၂) အရ ဝင်ထွက်သွားလာရန်လမ်းလိုလျှင် လည်း မြေလွတ်လပ်ထားရှိရမည်ဖြစ်တဲ့အတွက် မြစ်ကမ်းသို့ဆင်းတဲ့လမ်းများ လမ်းပေါက်များပိတ်နေ တဲ့ အဆောက်အဦများကို အောက်မြန်မာနိုင်ငံ မြို့နှင့်ကျေးရွာမြေဥပဒေများ ပုဒ်မ ၂၁ ပုဒ်မခွဲ ၂ အရ ကော်လိတ္တောအရာရှိ ခရိုင်အုပ်ချုပ်ရေးမှူးမှ ဥပဒေနှင့်အညီ စီမံဆောင်ရွက်ရမည်ဟု ပြဋ္ဌာန်းထား ရှိပါတယ်။ ထိုကဲ့သို့ စီမံဆောင်ရွက်နိုင်ရန်အတွက် မြို့နယ်စည်ပင်ကော်မတီ၊ မြို့နယ်မြေအသုံးချမှု စီမံခန့်ခွဲရေးကော်မတီ၊ မြို့နယ်ဖွံ့ဖြိုးရေးအထောက်အကူပြု ကော်မတီ၊ မြို့နယ်လယ်ယာမြေစီမံခန့်ခွဲ ရေးနှင့် စာရင်းအင်းဦးစီးဌာန မြို့မိမြို့ဖတို့ပေါင်းစပ် နှိုင်းပြီး သက်ဆိုင်ရာပြည်နယ်အစိုးရရဲ့ ကြီးကြပ်မှုနှင့်အတူ ဥပဒေနှင့်အညီ ဆောင်ရွက်သွားရန်အစီအစဉ်ရှိကြောင်း ပြန်လည်ဖြေကြားအပ်ပါ တယ်။ ပဉ္စမ၊ ဆဋ္ဌမနှင့် သတ္တမအချက်များဖြစ်တဲ့ မြစ်ကမ်းခြေမြေထိန်းနံရံအပြင်ဖက် အဆောက်အဦ များဆောက်လုပ်မှုနှင့်ပတ်သက်ပြီး ကျောက်ဖြူမြို့၊ သန်ပန်ချောင်းရပ်ကွက်၊ မြစ်နားတန်းရပ်ကွက်နှင့် ပိုက်ဆိပ်ရက်ကွက်များမှာရှိတဲ့ ကမ်းခြေမြေထိန်းနံရံအပြင်ဘက် မြစ်ကမ်းခြေတွေမှာဆောက်လုပ်ထား တဲ့ အဆောက်အဦများဟာ သက်ဆိုင်ရာမှဥပဒေနှင့်အညီ တရားဝင်ခွင့်ပြုချက်များဖြင့် ဆောက်လုပ် ထားတဲ့အဆောက်အဦများရှိသကဲ့သို့ ယခင်ခေတ်ကာလအဆက်ဆက်ကတည်းက ဒေသနေပြည်သူ အချို့က တရားဝင်ခွင့်ပြုချက်မရှိဘဲ ကျူးကျော်ဆောက်လုပ်နေထိုင်တဲ့ အဆောက်အဦများလည်း ရှိကြောင်း တွေ့ရှိရပါတယ်။ သို့ရာတွင် တာဝန်ရှိသူများက ဥပဒေနှင့်အညီခွင့်ပြုထားခြင်းမဟုတ်သော်လည်း လက်ရှိ ဆောက်လုပ်နေထိုင်သည်မှာ နှစ်ကာလကြာရှည်စွာ နေထိုင်ကြသူများဖြစ်တဲ့အတွက် ၎င်းတို့နေထိုင် သည့် မြစ်ကမ်းသဲသောင်မြေဧရိယာများကို မြေသားခိုင်မာမှုရှိ/မရှိစစ်ဆေးပြီး မြေသားခိုင်မာမှုရှိသော မြေများ ဖြစ်ပါက နိုင်ငံတော်အစိုးရက စီမံခန့်ခွဲနိုင်သည့်မြေအဖြစ် အသုံးပြုခွင့်ရရှိရေးကို သက်ဆိုင်ရာ အစိုးရအဖွဲ့များက စိစစ်ဆောင်ရွက်သွားရန် စီစဉ်ဆောင်ရွက်လျက်ရှိကြောင်း ပြန်လည်ဖြေကြားအပ် ပါတယ်။ အဋ္ဌမအချက်ဖြစ်တဲ့ ကျောက်ဖြူမြို့မြေထိန်းနံရံကြံ့ခိုင်ရေး၊ မြစ်ကမ်းခြေသာယာလှပရေးနှင့် ခရီးသည်များလုံခြုံရေးနှင့်ပတ်သက်ပြီး ကျောက်ဖြူမြို့မှာ သန်ပန်ချောင်းရပ်ကွက်၌ အမှတ်(၁) သင်္ဘောဆိပ်၊ တောင်းရင်းကျေးရွာအုပ်စု ပလေပွေ့ကျေးရွာမှာ အမှတ်(၂)သင်္ဘောဆိပ်နှင့် ပိုးတင် လှေဆိပ် မြစ်နားတန်းရပ်ကွက်မှာ မြစ်နားတန်းလှေဆိပ် သင်္ဘောဆိပ်နှစ်ခုနှင့် လှေဆိပ်နှစ်ခုတို့ရှိပြီး ရေယာဉ်နှင့်လှေငယ်များ ဝင်ထွက်သွားလာလျက်ရှိပါတယ်။ ကျောက်ဖြူမြို့ မြစ်ကမ်းခြေတစ်လျှောက် နှင့် ဆိပ်ကမ်းများကိုဝင်ထွက်သွားလာကြတဲ့ရေယာဉ်နှင့် စက်လှေ၊ လှေငယ်များ ခရီးသည်များလုံခြုံ ဘေးအန္တရာယ်ကင်းစေရေးအတွက် ကျောက်ဖြူမြို့နယ်ရဲတပ်ဖွဲ့ဟာ သက်ဆိုင်ရာမြို့ပေါ်ရပ်ကွက်များ နှင့် ကမ်းခြေတစ်လျောက်မှာရှိတဲ့ ကျေးရွာအုပ်ချုပ်ရေးအဖွဲ့များ၊ မြန်မာ့ဆိပ်ကမ်းအာဏာပိုင်ဝန်ထမ်း များ၊ သက်ဆိုင်ရာဌာနများမှ ဝန်ထမ်းများနှင့် ပူးပေါင်းပြီး ရပ်ကင်း၊ လှည့်ကင်း၊ ဝပ်ကင်းများဖြင့် လုံခြုံရေးဆောင်ရွက်ပေးခြင်း၊ ရာသီဥတုအခြေအနေနှင့် မုန်တိုင်းသတင်းများရရှိပါက ရေယာဉ်မောင်း သူများနှင့်ခရီးသည်များ ကြိုတင်အသိပေးအကြောင်းကြားခြင်း၊ ရေယာဉ်များတွင် ကုန်ပစ္စည်းများ တင်ဆောင်ရာ၌ သတ်မှတ်အလေးချိန်ထက်ကျော်လွန်တင်ဆောင်မှုမရှိစေရေးနှင့် ခရီးသည်များ တင်ဆောင်ရာတွင်လည်း သတ်မှတ်လူဦးရေထက် ကျော်လွန်တင်ဆောင်မှုမရှိစေရေး သက်ဆိုင်ရာဌာန များပါဝင်တဲ့ ပူးပေါင်းအဖွဲ့များနှင့် ဖွဲ့စည်းစစ်ဆေးခြင်း၊ စက်လှေငယ်များတရားမဝင်ကုန်ပစ္စည်းများ တင်ဆောင်မှုမရှိစေရေးအတွက် ရေယာဉ်မောင်းနှင်သူများ၊ စက်လှေပိုင်ရှင်များကို အသိပေးခြင်း၊ ရေယာဉ်နှင့်စက်လှေများ ဝင်ထွက်ချိန်တွေမှာ သက်ဆိုင်ရာဌာနအဖွဲ့အစည်းများနှင့် ပူးပေါင်းပြီး စစ်ဆေးရှာဖွေခြင်း၊ ရေယာဉ်နှင့်ခရီးသည်များကို ဝင်ထွက်မှုစာရင်းကောက်ယူမှတ်တမ်းတင်ခြင်းများ ဆောင်ရွက်လျက်ရှိပါတယ်။ သို့ပါ၍ ကျောက်ဖြူမြို့မြစ်ကမ်းသာယာလှပရေးအတွက် ပင်လယ်ကမ်းခြေပတ်လမ်း မြေထိန်း နံရံများပြုလုပ်ခြင်း၊ ကွန်ကရစ်လမ်းခင်းခြင်း၊ ပလက်ဖောင်းများပြု လုပ်ခြင်း၊ Flower box များ၊ မြေယာရှုခင်းအလှများပြုလုပ်ခြင်းတို့ကို ဘဏ္ဍာရေးနှစ်အလိုက် ဆောင်ရွက်နိုင်ရေးတို့ကိုလည်း ရခိုင်ပြည်နယ်အစိုးရအဖွဲ့အနေနဲ့ ရန်ပုံငွေလျာထားဆောင်ရွက်သွားရန် အစီအစဉ်ရှိကြောင်းနှင့် ကမ်းခြေတစ်လျှောက်ဝင်ထွက်သွားလာကြတဲ့ ရေယာဉ်နှင့်ခရီးသည်များ လုံခြုံရေးအတွက် သက်ဆိုင် ရာရေကြောင်းညွှန်ကြားရေးဦးစီးဌာနရဲ့ သက်မှတ်ထားတဲ့စည်းမျဉ်း၊ စည်းကမ်းချက်များနှင့်အညီ ပြေးဆွဲစေလျက်ရှိပြီး မြို့နယ်ရေယာဉ်စစ်ဆေးရေးအဖွဲ့ကလည်း ရေယာဉ်များရဲ့ လုံခြုံမှုရှိ/မရှိ၊ ကြံ့ခိုင် မှုရှိ/မရှိကို ပုံမှန်စစ်ဆေးဆောင်ရွက်လျက်ရှိပါကြောင်း ပြန်လည်ဖြေကြားအပ်ပါတယ်။ အားလုံးကို ကျေးဇူးတင်ပါတယ်။ </speech>
<speech><mp id='321'>ဦးဘရှိန်(ကျောက်ဖြူမဲဆန္ဒနယ်)</mp> နည်းဥပဒေ ၁၄၄ နည်းဥပဒေခွဲ(ဃ)အရ ဆက်စပ်မေးခွန်း မေးမြန်းလိုပါတယ်။ ပြည်ထောင်စု ပြည်ထဲရေးဝန်ကြီးဌာနက ဖြေကြားသွားတဲ့ မေးခွန်းရှစ်ခု နှင့်ပတ်သက်ပြီးတော့ ကျွန်တော်တို့ အကျိုးအကြောင်းသိရတဲ့အတွက်ကြောင့် ကျေးဇူးလည်းတင်ပါ တယ်။ ဒါပေမဲ့ ဒီနေရာမှာ မေးခွန်းအမှတ် (၂)၊ (၃) တို့နဲ့ပတ်သက်ပြီးတော့ ဖြေကြားတဲ့အခါ သဲသောင် မြေတွေကို မြို့နယ်ထွေ/အုပ်က စီမံခန့်ခွဲပိုင်ခွင့်ရှိတယ်။ တစ်နှစ်ချင်းအငှားချထားလို့ရတယ်။ အခု ကျောက်ဖြူမြို့ သန်ပန်ချောင်းရပ်ကွက်၊ မြစ်နားတန်းရပ်ကွက်၊ ပိုက်ဆိပ်ရပ်ကွက် ဒီရပ်ကွက်တွေမှာ မြစ်ကမ်းခြေ မြေထိန်းနံရံရဲ့ အပြင်ဘက်မှာ စောစောက Power Point နဲ့တင်ပြလိုက်တဲ့အတိုင်းပဲ မြေထိန်းနံရံရဲ့ အပြင်ဘက်မှာ အဆောက်အဦကြီးတွေ၊ မြေထိန်းနံရံတွေလုပ်ပြီးတော့ မြစ်ထဲက သဲတွေစုတ်ယူပြီးတော့ အဆောက်အဦကြီးတွေ အခိုင်အမာလုပ်ထားတယ်။ အဲဒါမျိုးတွေက နှစ်ချင်း အငှားချလို့ရတဲ့ မြေတွေမှာလုပ်လို့ရတာ မဟုတ်ပါဘူး။ ဒီလိုဖြစ်နေတဲ့အတွက်ကြောင့် ဒုတိယ ဝန်ကြီးဖြေတာကတော့ ဥပဒေမှာပါတာ။ ဒါပေမဲ့ မြေပြင်မှာတကယ်ဖြစ်နေတာနဲ့ ဒုတိယဝန်ကြီး ဖြေတဲ့အဖြေက မကိုက်ညီတဲ့အတွက်ကြောင့် ကိုက်ညီအောင် ဝန်ကြီးဌာနက စိစစ်လုပ်ပေးဖို့ ဘယ်လို ကောင်းအောင်လုပ်ပေးမလဲဆိုတဲ့အချက်ရယ်၊ နောက်တစ်ချက်က ကျွန်တော်တို့ ဒီမေးခွန်းအမှတ်(၄) လမ်းပေါက်တွေကို ပြန်ဖွင့်ပေးမယ်ဆိုတဲ့အတွက်ကြောင့် ကျေးဇူးတင်ပါတယ်။ ဘယ်တော့ဖွင့်ပေးမလဲ။ ဘယ်လိုပုံစံနဲ့ ဖွင့်ပေးမလဲဆိုတာလေးလဲ ကျွန်တော်လည်းသိချင်တယ်။ မြို့မှာအသုံးပြု နေရတဲ့ လူလည်းသိအောင် တစ်ခါတည်း ဒုတိယဝန်ကြီးလွှတ်တော်ထဲကိုရောက်နေတုန်း ဥက္ကဌရှေ့မှာ၊ လွှတ်တော်ရှေ့မှာ ဒါလေးအသိပေးနိုင်ရင် ပေးစေချင်ပါတယ်။ နောက် မေးခွန်းနံပါတ် (၅)၊ (၆)၊ (၇) တို့နဲ့ပတ်သက်လို့ တရားဝင်အသုံးပြုခွင့်ပေးထား တဲ့လူရှိသလို၊ တရားမဝင်အသုံးပြုခွင့်ပေးထားတဲ့ လူလည်းရှိတယ်ဆိုတာ တရားဝင်ဆိုတာလည်း ခုနက ကျွန်တော်တို့ တင်ပြသလိုပဲ တစ်နှစ်ချင်းပဲ မြေကိုငှားရမ်းအသုံးပြုခွင့်ဥပဒေမှာရှိတယ်။ ဒီလိုမြေထိန်းနံရံကြီးကြီးမားမားနဲ့ တိုက်တာအဆောက် အအုံမျိုးပုံစံနဲ့ အခိုင်အမာခွင့်ပြု ထားတာ တရားဝင်အဖြစ် ခွင့်ပြု ထားတာလားဆိုတာ သိချင်ပါတယ်။ </speech>
<speech><agency id='21'>ဗိုလ်ချုပ်အောင်စိုး(ဒုတိယဝန်ကြီး၊ ပြည်ထဲရေးဝန်ကြီးဌာန)</agency>ပထမဦးဆုံး လွှတ်တော် ကိုယ်စားလှယ်ကြီး ထပ်ဆင့်မေးခွန်းထဲက ပထမတစ်ချက်ဖြစ်တဲ့ ဒီ ကျွန်တော်တို့ မြေထိန်းနံရံအပြင် ဘက်က အဆောက်အအုံတွေ အခိုင်အမာပြု လုပ်ထားတယ်။ ဒါတွေနဲ့ပတ်သက်ပြီးတော့ မြေပြင်မှာ ဘယ်လိုကောင်းအောင်လုပ်ပေးမလဲ။ လမ်းပေါက်ဖွင့်လှစ်ပေးမယ့်အခြေအနေတွေနဲ့ ဘယ်တော့ ဖွင့် လှစ်ပေးမလဲ။ ဘယ်လိုဖွင့်လှစ်ပေးမယ်ဆိုတဲ့အပိုင်း ဖြစ်ပါတယ်။ ဒီမြေထိန်းနံရံအပြင်ဘက်မှာ ကျွန်တော်တို့ ဆောက်လုပ်ထားတဲ့ အဆောက်အဦတွေထဲမှာ ကျွန်တော်တို့ စာရင်းဇယားကောက်ယူ ချက်အရဆိုရင် သန်ပန်ချောင်းရပ်ကွက်မှာ တရားဝင် ၁၀ အိမ်၊ တရားမဝင် ၄၃ အိမ် စုစုပေါင်း ၅၃ အိမ်၊ မြင်းနားတန်းရပ်ကွက်မှာ တရားဝင်မရှိပါဘူး။ တရားမဝင် အလုံး ၉၀ စုစုပေါင်း အိမ်။ ပိုက်ဆိပ်ရပ်ကွက်မှာတော့ တရားဝင် တစ်လုံးပဲရှိပါတယ်။ တရားမဝင်မရှိပါဘူး။ စုစုပေါင်း လက်ရှိ ကျွန်တော်တို့ မြေပြင်မှာကောက်ယူထားတဲ့ အချက်တွေဖြစ်ပါတယ်။ ဒီအဆောက်အဦတွေနဲ့ပတ်သက် ပြီးတော့ တရားဝင်၊ တရားမဝင် သတ်မှတ်ခြင်းမှာ ကျွန်တော်တို့ မူလမေးခွန်းမှာ ပါရှိတဲ့အတိုင်းပဲ နှစ်စဉ်ပေါ်လာတဲ့ နေရာတွေအပေါ်မှာ သက်ဆိုင်ရာအုပ်ချုပ်ရေးအဖွဲ့အစည်းကနေပြီးတော့ နှစ်အလိုက်ပဲ စီမံခန့်ခွဲခွင့်ပဲ ရှိပါတယ်။ ဒီတရားဝင်မြေတွေဟာ နှစ်အဆက်ဆက်ကနေပြီးတော့ ဆောင်ရွက်ခဲ့တဲ့ဟာလည်း ဖြစ်ပါတယ်။ မြေပြင်စိစစ်ချက်အရတော့ ဒီတရားဝင်ခွင့်ပြုထားတဲ့ ၁၀ ဦးဟာ မြေယာလုပ်ထုံးလုပ်နည်းနှင့်အညီ ဒါတွေဟာ နှစ်စဉ်ပေါ်ပေါက်လာတဲ့ မြေယာတွေမဟုတ်ဘဲနဲ့ ယခင်ကတည်းကနိုင်ငံတော်ပိုင် စီမံခန့်ခွဲပိုင်ခွင့်မြေထဲမှာ သတ်မှတ်ချက်ရှိတဲ့မြေပေါ်မှာ ခွင့်ပြုထား တဲ့ ၁၁ လုံးသာဖြစ်ပြီးတော့ ကျန်တဲ့ ၁၃၃ လုံးကတော့ နှစ်စဉ်ပေါ်လာတဲ့ မြေပေါ်မှာပဲ ယခင် ကာလကြာရှည်ကတည်းက တိုးတိုးပြီးဆောက်လာခဲ့တဲ့ တရားမဝင်အဆောက်အဦများဖြစ်ကြောင်း ဦးစွာ ကိန်းဂဏန်းများကို ရှင်းလင်းပြောကြားလိုပါတယ်။ ဒီအချက်တွေနဲ့ပတ်သက်ပြီးတော့ မူရင်းဖြေဆိုချက်မှာလည်း ပါရှိတဲ့အတိုင်းပဲ ဆောင်ရွက်ခွင့် ရှိတဲ့ မြို့နယ်အုပ်ချုပ်ရေးမှူးအနေနဲ့ လက်ရှိကာလ တာဝန်ယူနေတဲ့ အုပ်ချုပ်ရေးမှူးများအနေနဲ့ ဒီနေရာပေါ်မှာ ဆောက်လုပ်ထားတဲ့ လုပ်ငန်းစဉ်နဲ့ပတ်သက်ပြီးတော့ သက်ဆိုင်ရာပြည်နယ်အစိုးရရဲ့ ကြီးကြပ်မှုနှင့် အသေးစိတ်စာရင်းဇယားကောက်ယူခြင်းနဲ့ ဒီမြေတွေအပေါ်မှာ မူလဖြေဆိုချက်မှာ ပါသလိုပဲ ဒီမြေတွေကို စစ်ဆေးကြည့်တဲ့အခါမှာ သဲသောင်မြေများဟာ ခိုင်မာတဲ့မြေအမျိုးအစားတွေ ရှိမယ်။ နိုင်ငံတော်အစိုးရရဲ့ စီမံခန့်ခွဲပိုင်ခွင့်မြေထဲကို သတ်မှတ်ခွင့်ပြုနိုင်တဲ့ မြေအခြေအနေမျိုးရှိတယ် လို့ စိစစ်တွေ့ရှိရရင်တော့ လက်ရှိ နှစ်ပေါင်းများစွာဆောက်လုပ်ခဲ့တဲ့ ဒီအဆောက်အဦတွေနဲ့ပတ်သက် ပြီးတော့ တရားဝင်ရခွင့်ပြုနိုင်မှုရှိ/မရှိကို သက်ဆိုင်ရာပြည်နယ်အစိုးရရဲ့ ကြပ်မတ်မှုနဲ့စိစစ် ဆောင်ရွက်မှုတွေ စတင်ဆောင်ရွက်လျက်ရှိကြောင်းလည်း ကျွန်တော့်အနေနဲ့ ပြန်လည်ရှင်းလင်းလိုပါ တယ်။ လမ်းပေါက်များနှင့်ပတ်သက်ပြီး ဖွင့်လှစ်ပေးမယ့်အခြေအနေကတော့ လက်ရှိစတင်ပြီးစာရင်း ဇယားတွေကောက်ယူမှုနဲ့ လွှတ်တော်ကိုယ်စားလှယ်ရဲ့ မေးခွန်းတွေ စတင်ရရှိတဲ့အချိန်မှာပဲ လက်ရှိ ပြည်နယ်အစိုးရနဲ့ သက်ဆိုင်ရာခရိုင်၊ မြို့နယ်၊ အုပ်ချုပ်ရေးအဆင့်ဆင့်နဲ့ တာဝန်ရှိသူအဆင့်ဆင့်တွေ ဟာ လက်ရှိ မြေပြင်အခြေအနေတွေပေါ်မူတည်ပြီးတော့ လမ်းပေါက်တွေဖွင့်လှစ်နိုင်ဖို့လည်း မြေပြင် မှာ စီမံဆောင်ရွက်မှုတွေ စတင်ဆောင်ရွက်နေပြီးဖြစ်ပါတယ်။ သို့သော်လည်း မြေပြင်မှာလက်ရှိရှိနေတဲ့ အခြေအနေအရ အကောင်းဆုံးနည်းလမ်းနဲ့ ပြည်နယ်အစိုးရရဲ့ ဖြေကြားချက်ထဲမှာ ပါရှိပါတယ်။ လက်ရှိအခြေအနေအရအကောင်းဆုံးနည်းလမ်းဖြင့် ဖြေရှင်းနိုင်ဖို့အတွက်လည်း ကြိုးစားဆောင်ရွက် လျက်ရှိကြောင်း ကျွန်တော့်အနေနဲ့ ပြန်လည်ဖြေကြားလိုပါတယ်။ ကာလသတ်မှတ်ချက်ကတော့ လက်ရှိ စတင်ဆောင်ရွက်လျက်ရှိကြောင်းလည်း ဖွင့်လှစ်ပေးနိုင်ဖို့ကိုလည်း ညှိနှိုင်းမှုများ စတင် ဆောင်ရွက်လျက်ရှိကြောင်း ပြန်လည်ဖြေကြားလိုပါတယ်။ မြေထိန်းနံရံမရှိတော့တဲ့အတွက် ကျူးကျော် ပြီးနေတဲ့အတွက် မြေထိန်းနံရံနဲ့ပတ်သက်ပြီး ဒါတွေဟာ ကိုက်ညီမှုရှိ/မရှိနဲ့ပတ်သက်လို့လည်း မူလ ဖြေကြားချက်ထဲမှာ ထည့်သွင်းဖော်ပြခဲ့သလိုပဲ လက်ရှိနှစ်ကာလကြာရှည်စွာ နေထိုင်ခဲ့တဲ့အတွက် ဒီအဆောက်အဦတွေကို လက်ရှိဖယ်ရှားနိုင်ဖို့ဆိုတာထက် ဒီဆောက်လုပ်နေတဲ့ အဆောက်အဦတွေ ဟာ ခွင့်ပြုချက်မရှိဘဲ ဆောက်လုပ်ထားတာဖြစ်ပေမယ့်လည်း နှစ်ကာလကြာရှည်စွာနေထိုင်သူတွေ များဖြစ်တဲ့အတွက်ကြောင့်မို့လို့ ၎င်းတို့ရဲ့ မြစ်ကမ်းသောင်ပြင်မြေဧရိယာ မြေသားခိုင်မာမှုရှိ/မရှိကို စစ်ဆေးပြီးတော့ မြေသားခိုင်မာမှုရှိတဲ့မြေများ ဖြစ်မယ်ဆိုရင် နိုင်ငံတော်အစိုးရက စီမံခန့်ခွဲနိုင်တဲ့မြေ အဖြစ် အသုံးပြုခွင့်ရရှိရေးကိုလည်း ဆက်လက်စီမံဆောင်ရွက်သွားမည်ဖြစ်ကြောင်း သိရှိရပါတယ်။ အလားတူပဲ ကျွန်တော်တို့ ပထမအချက်နဲ့စပ်လျဉ်းပြီး ဖြေကြားခဲ့တဲ့အထဲမှာ ယခင်က ပြုပြင်ရန် လိုအပ်တဲ့ ရေတမံအရှည် ၂၁၆၀ ပြင်ထိန်းနိုင်ရေးကိုလည်း ပြည်နယ်အစိုးရကနေပြီးတော့ လျာထား ဆောင်ရွက်မှုများ ဆောင်ရွက်သွားမည်ဖြစ်ကြောင်း ပြည်နယ်အစိုးရရဲ့ ညှိနှိုင်းဆောင်ရွက်ချက်အရ သိရှိရပါတယ်။ အားလုံးကို ကျေးဇူးတင်ပါတယ်။</speech>
</Q-A>
<speech type='speaker'>
ဒီမေးခွန်းနဲ့ပတ်သက်လို့ သက်ဆိုင်ရာပြည်ထောင်စု ဒုတိယဝန်ကြီးကပဲ ပြန်လည်ဖြေကြားပြီးပါပြီ။ ဒီမေးခွန်းမှာပါတဲ့ ဥပမာ - အချက်တချို့ပေါ့။ မြစ်ကမ်းသို့ဆင်းတဲ့ လမ်းပေါက်တွေပိတ်နေတာ။ နောက်တစ်ခုက ကမ်းခြေမှာတရားမဝင်အဆောက်အဦတွေဆောက်တာ၊ နောက်တစ်ခါ မြစ်ကမ်းခြေသာယာလှပရေးကိစ္စ၊ ပြီးရင် ရေယာဉ်နဲ့ ခရီးသည်တွေလုံခြုံရေးအတွက် ကိစ္စတွေကို ဆွေးနွေးသွားတာ မေးခွန်းရှင်မှာတွေ့ရပါတယ်။ ဒါတွေနဲ့ပတ်သက်လို့လည်း သက်ဆိုင်ရာ နယ်မြေဒေသရဲ့ ပြည်သူ့လွှတ်တော်ကိုယ်စားလှယ်တွေကနေပြီးတော့ တာဝန်ရှိပါတယ်။ ဒါတွေဟာ သက်ဆိုင်ရာ မိမိတို့ရဲ့ ဒေသမှာ သက်ဆိုင်ရာအာဏာပိုင်နဲ့ သက်ဆိုင်ရာအုပ်ချုပ်ရေးပိုင်းနဲ့ သက်ဆိုင်ရာစည်ပင်တွေ၊ သက်ဆိုင်ရာမြေစာရင်းတွေနဲ့ ညှိနှိုင်းပူးပေါင်းဆောင်ရွက်လို့ ရပါတယ်။ ဒါကို ကိုယ့်မဲဆန္ဒနယ်ဒေသ၊ ကိုယ့်ဒေသအတွက် လွှတ်တော်ကိုယ်စားလှယ်ရဲ့ လုပ်ပိုင်ခွင့်ထဲကနေပြီး တော့ အုပ်ချုပ်ရေးပိုင်းကို ဝင်ရောက်စွက်ဖက်ခြင်းမျိုးမဟုတ်ဘဲနဲ့ ပေါင်းစပ်ညှိနှိုင်းဆွေးနွေးပြီးတော့ လုပ်လို့ရတယ်ဆိုတာကိုလည်း ဒါ လွှတ်တော်ကိုယ်စားလှယ်များအားလုံးကို အသိပေးအပ်ပါတယ်။
</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီနေ့အတွက် မေးခွန်းများ မေးမြန်းခြင်း၊ ဖြေကြားခြင်း အစီအစဉ်ပြီးပါပြီ။
</speech>
</section>
<section value = 'Bill'>
<bill>
<title>အမျိုးသားလွှတ်တော်က ပြင်ဆင်ချက်ဖြင့် အတည်ပြု၍ ပေးပို့လာသော ငြိမ်းချမ်းစွာ စုဝေးခြင်း နှင့် ငြိမ်းချမ်းစွာ စီတန်းလှည့်လည်ခြင်းဆိုင်ရာ ဥပဒေကြမ်းကို လက်ခံရရှိကြောင်း လွှတ်တော်သို့ အသိပေး တင်ပြခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ အမျိုးသားလွှတ်တော်တွင် စတင် တင်သွင်းပြီး ပြင်ဆင်ချက်ဖြင့် အတည်ပြု၍ ပေးပို့လာသော ငြိမ်းချမ်းစွာစုဝေးခြင်းနှင့် ငြိမ်းချမ်းစွာ စီတန်းလှည့်လည်ခြင်းဆိုင်ရာဥပဒေကြမ်းကို ၃၁-၅-၂၀၁၆ ရက်နေ့တွင် လက်ခံရရှိပါတယ်။ ကိုယ်စားလှယ်များ လေ့လာနိုင်ရန် ဥပဒေကြမ်းမိတ္တူကိုလည်း ဖြန့်ဝေထားပြီးကြောင်း လွှတ်တော်သို့ အသိပေးတင်ပြပါတယ်။
</speech>
</bill></section>
</discussion><postface>
<title>ပြည်သူ့လွှတ်တော်ကဥက္ကဋ္ဌက ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၃၈)ရက်မြောက်နေ့ ရပ်နားကြောင်းနှင့် အစည်းအဝေး (၃၉)ရက်မြောက်နေ့ ဆက်လက်ကျင်းပမည့် နေ့ရက်နှင့်အချိန်ကို ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ယခု ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၃၈) ရက်မြောက်နေ့ကို ရပ်နားပါမယ်။ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၃၉)ရက်မြောက်နေ့ကို ၂၀၁၆ ခုနှစ်၊ ဇွန်လ ၃ ရက်(သောကြာနေ့) နံနက် ၁၀း၀၀ နာရီအချိန်မှာ ဆက်လက်ကျင်းပမှာဖြစ်ကြောင်း ကြေညာပါတယ်။ (ဩဘာသံများ)
</speech>
</postface>
</transcript>
</doc>