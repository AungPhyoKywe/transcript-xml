<doc>
<docinfo>
<docno>02-01-31.xml</docno>
<term value='02'>ဒုတိယအကြိမ်</term>
<session value='01'/>
<sittingday value='31'> </sittingday>
<legislature value='lower'>ပြည်သူ့လွှတ်တော်</legislature>
<title>
ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၃၁)ရက်မြောက်နေ့မှတ်တမ်း
</title>
<date>
၁၃၇၈ ခုနှစ်၊ ကဆုန်လပြည့်ကျော် ၃ ရက် (၂၀၁၆ ခုနှစ်၊ မေလ ၂၄ ရက်) (အင်္ဂါနေ့)
</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၃၁)ရက်မြောက်နေ့ကို နံနက် ၁၀း၀၀ နာရီအချိန်၌ စတင်ကျင်းပပါသည်။ ပြည်သူ့လွှတ်တော်အစည်းအဝေးကို ကြီးကြပ်ကွပ်ကဲသူအဖြစ် ပြည်သူ့လွှတ်တော်ဥက္ကဋ္ဌ ဦးဝင်းမြင့် က ဆောင်ရွက်ပြီး၊ အခမ်းအနားမှူးအဖြစ် ဦးတင်ဝင်းအောင်၊ ညွှန်ကြားရေးမှူးချုပ်၊ ပြည်သူ့လွှတ်တော်ရုံးက ဆောင်ရွက်ပါသည်။</p> 
<title>
ပြည်သူ့လွှတ်တော်အစည်းအဝေး အထမြောက်ကြောင်းနှင့်စတင်ကျင်းပကြောင်း ကြေညာခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ ကျင်းပတဲ့ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၃၁)ရက်မြောက်နေ့မှာ ပြည်သူ့လွှတ်တော် လွှတ်တော် အခွင့်အရေးကော်မတီရဲ့ တင်ပြချက်အရ အစည်းအဝေးသို့တက်ရောက်ခွင့်ရှိတဲ့ ပြည်သူ့လွှတ်တော် ကိုယ်စားလှယ် ၄၂၆ ဦးရှိတဲ့အနက် ၄၁၁ ဦး တက်ရောက်ပါတယ်။ အစည်းအဝေးသို့ တက်ရောက်ခွင့် ရှိသူဦးရေ စုစုပေါင်းရဲ့ ၉၆.၄၈ ရာခိုင်နှုန်းရှိတဲ့အတွက် အစည်းအဝေးအထမြောက်ကြောင်းနှင့် စတင်ကျင်းပကြောင်း ကြေညာပါတယ်။ (ဩဘာသံများ)
</speech>
<p>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</p>
<speech type='speaker'>
လွှတ်တော်ကိုယ်စားလှယ်များခင်ဗျား။ အစီအစဉ်များကို ကြိုတင်ဖြန့်ဝေထားတဲ့ အတိုင်း ဆက်လက်ဆောင်ရွက်သွားပါမယ်။
</speech>
<leave>
<title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type='speaker'>
ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များအတွက် ခွင့်ပန်ကြားရန်ဖြစ်ပါတယ်။
</speech>
<speech><mp id='309'>ဒေါက်တာလှမိုး (အဖွဲ့ဝင်၊ လွှတ်တော်အခွင့်အရေးကော်မတီ)</mp> လေးစားအပ် ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ယနေ့ ၂၄-၅-၂၀၁၆ ရက်နေ့ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၃၁)ရက်မြောက်နေ့သို့ မတက်ရောက်နိုင်ပါသဖြင့် ခွင့်ပန်ကြားသူ လွှတ်တော်ကိုယ်စားလှယ်များ၏ ကိုယ်စား ပြည်သူ့လွှတ်တော် လွှတ်တော်အခွင့်အရေး ကော်မတီ အတွင်းရေးမှူး ကျွန်တော် ဒေါက်တာလှမိုး၊ အောင်မြေသာစံမဲဆန္ဒနယ်က ခွင့်ပန်ကြား သွားမှာ ဖြစ်ပါတယ်။ ပြည်သူ့လွှတ်တော်မှာ ယနေ့ တက်ရောက်ခွင့်ရှိသော ကိုယ်စားလှယ် ၄၂၆ ဦး ရှိပြီး တက်ရောက်သူကိုယ်စားလှယ် ၄၁၁ ဦးရှိကာ ယနေ့ ခွင့်ပန်ကြားသူ ၁၂ ဦး ရှိပါတယ်။ ၎င်းတို့ကတော့ (၁) ကျုံပျော်မဲဆန္ဒနယ်မှ ဦးစိုးအောင်နိုင် ခွင့် ၁ ရက်၊ (၂) ရေကြည်မဲဆန္ဒနယ်မှ ဒေါက်တာစံရွှေဝင်း ခွင့် ၁ ရက်၊ (၃) နမ့်စန်မဲဆန္ဒနယ်မှ ဦးဌေးလွင်(ခ)ဦးဒီလုံး ခွင့် ၄ ရက်၊ (၄) ရပ်စောက်မဲဆန္ဒနယ်မှ ဦးခင်မောင်မြင့် ခွင့် ၄ ရက်နှင့် (၅) မောက်မယ်မဲဆန္ဒနယ်မှ ဦးစိုင်းငေါင်းဆိုင်ဟိန်း ခွင့် ၄ ရက် (၆) သုံးခွမဲဆန္ဒနယ်မှ ဒေါ်စုစုလွင် ခွင့် ၄ ရက် (၇) မော်လိုက်မဲဆန္ဒနယ်မှ ဒေါ်ချိုချိုဝင်း ခွင့် ၄ ရက် (၈) တပ်မတော်သားကိုယ်စားလှယ် ဗိုလ်မှူးထင်အောင်ကျော် ခွင့် ၄ ရက် (၉) တပ်မတော်သားကိုယ်စားလှယ် ဗိုလ်မှူးထိန်လင်း ခွင့် ၄ ရက် (၁၀) တပ်မတော်သားကိုယ်စားလှယ် ဗိုလ်မှူးမိုးမြင့်အောင် ခွင့် ၄ ရက် (၁၁) ရွှေပြည်သာမဲဆန္ဒနယ်မှ ဦးဉာဏ်လင်း ခွင့် ၁ ရက်နှင့် (၁၂) မူဆယ်မဲဆန္ဒနယ်မှ ဦးစိုင်းဖိုးမြတ် ခွင့် ၂ ရက်တို့ဖြစ်ကြပါတယ်။ ယခင် ခွင့်ပန်ကြားသူ ၃ ဦး၊ ယနေ့ခွင့်ပန်ကြားသူ ၁၂ ဦး စုစုပေါင်းခွင့်ပန်ကြားသူ ၁၅ ဦးတို့ဖြစ်ပါတယ်။ ခွင့်မဲ့ပျက်ကွက်သူမရှိပါကြောင်းနှင့် အထက်ပါကိုယ်စားလှယ်များရဲ့ ခွင့်ပန်ကြားမှုအား ခွင့်အဖြစ် ခွင့်ပြုပေးပါရန် လေးစားစွာဖြင့် ပန်ကြားအပ်ပါ ခင်ဗျား။</speech>
<speech type='speaker'> ခွင့်ပန်သူအားလုံးကို ခွင့်ပြုပါတယ်။</speech>
<title>
ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို မှတ်တမ်းတင်ခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့်ရှိတဲ့ လွှတ်တော်ကိုယ်စားလှယ် ၄၂၆ ဦး၊ ယခင်က ခွင့်ပန်ကြား၍ ခွင့်ပြုထားသူ ၃ ဦး၊ ယနေ့ခွင့်ပြု ထားသူ ၁၂ ဦးဖြစ်၍ လွှတ်တော်က ခွင့်ပြု ထားသူ စုစုပေါင်း ၁၅ ဦးဖြစ်ပါတယ်။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
လွှတ်တော်က သဘောတူတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)
</speech>
</leave>
</preface><discussion>
<QASection>
<title>
ကြယ်ပွင့်ပြထားသည့်မေးခွန်းများကို လွှတ်တော်ကိုယ်စားလှယ်များက မေးမြန်းခြင်းနှင့် သက်ဆိုင်ရာပြည်ထောင်စုအဆင့် အဖွဲ့အစည်းဝင်က ဖြေကြားခြင်း
</title>
<speech type='speaker'>
အစီအစဉ်များကို ဆက်လက်ဆောင်ရွက်ပါမယ်။ လွှတ်တော်ကိုယ်စားလှယ် များခင်ဗျား။ မေးခွန်းများ မေးမြန်းခြင်း၊ ဖြေကြားခြင်းအစီအစဉ် စတင်ဆောင်ရွက်ပါ့မယ်။
</speech>
<Q-A>
<title>
စစ်ကိုင်းတိုင်းဒေသကြီး၊ မုံရွာ-သက္ကယ်ကျင်း-ဖောင်းပြင်-ဟုမ္မလင်း-ခန္တီး-ဗျူဟာ ကားလမ်းမကြီး ဖောက်လုပ်နေမှု အစီအစဉ်နှင့် ရာသီမရွေးသွားလာနိုင်သော လမ်းမကြီးအဖြစ် မည်သည့်အချိန်တွင် ဖောက်လုပ်ပြီးစီးရန် အချိန်သတ်မှတ်မှုရှိ/မရှိနှင့် စပ်လျဉ်းသည့်မေးခွန်း
</title>
<speech type='speaker'>
ပထမဦးစွာ ဟုမ္မလင်းမဲဆန္ဒနယ်မှ ဦးမျိုးညွန့် မေးမြန်းဖို့ဖြစ်ပါတယ်။
</speech>
<speech><mp id='371'>ဦးမျိုးညွန့်(ဟုမ္မလင်းမဲဆန္ဒနယ်)</mp> လေးစားရပါသော ပြည်သူ့လွှတ်တော်ဥက္ကဋ္ဌကြီးနှင့် အားလုံးကို မင်္ဂလာပါလို့ နှုတ်ခွန်းဆက်သအပ်ပါတယ်ခင်ဗျား။ ကျွန်တော်ကတော့ စစ်ကိုင်း တိုင်းဒေသကြီး၊ ဟုမ္မလင်းမြို့နယ်က ပြည်သူ့လွှတ်တော်ကိုယ်စားလှယ် ဦးမျိုးညွန့် ဖြစ်ပါတယ်။ ကျွန်တော်က မုံရွာ-သက္ကယ်ကျင်း-ဖောင်းပြင်-ဟုမ္မလင်း-ခန္တီး-ဗျူဟာလမ်းမကြီးနှင့်စပ်လျဉ်း၍ မေးခွန်း မေးမှာ ဖြစ်ပါတယ်။ မေးခွန်းမေးရခြင်း၏ရည်ရွယ်ချက်ကတော့ ၎င်းဗျူဟာလမ်းမကြီးကို နေ့ညရာသီ မရွေးသွားလာနိုင်သော အဆင့်မြင့်လမ်းမကြီးအဖြစ် ဖောက်လုပ်ပြီးစီး၍ ပြည်သူများ သွားလာ အသုံးပြု စေလိုသောကြောင့်ဖြစ်ပါတယ်။ လေးစားရပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ကျွန်တော်တို့ ချင်းတွင်းအထက်ပိုင်း ဟုမ္မလင်း-ခန္တီးဒေသမှာရှိတဲ့ ပြည်သူများဟာ ကျွန်တော်တို့ ငယ်စဉ်ကစပြီး ယနေ့အထိ ချင်းတွင်းမြစ်ရေကြောင်းလမ်းကိုသာ အဓိကထား သွားလာနေရပါတယ်။ ရေကြောင်းလမ်းရှိသော်လည်း သာမန်ပြည်သူအများစုမှာ ဝန်ဆောင်ခမတတ်နိုင်တဲ့အတွက် သွားလာ နိုင်ခြင်းမရှိပါဘူးခင်ဗျား။ ယခုအခါ အဖချင်းတွင်းမြစ်ကြီးကလည်း အခြေအနေအကြောင်းကြောင်း ကြောင့် တစ်စစရေနည်းပါးလာပြီး နွေအခါ ပုံပါမော်တော်ကြီးများပင် သွားလာရန်ခက်ခဲနေပါတယ်။ လူစီး ရှပ်ပြေးမော်တော်ယာဉ်များသာပြေးနိုင်ပြီး ဒါတောင် သောင်တင်နိုင်ပါတယ်။ ဥက္ကဋ္ဌကြီးခင်ဗျား။ ကျွန်တော်တို့ ချင်းတွင်းအထက်ပိုင်းရှိ ပြည်သူများဟာ ပညာရေး၊ ကျန်းမာရေး၊ စီးပွားရေး၊ လူမှုရေး၊ အစစအရာရာ မုံရွာမြို့ကြီးကို အဓိကမှီခိုအားထားနေရပါတယ်။ လမ်းပန်းဆက်သွယ်ရေးကောင်းမွန် ရန်နှင့် ကျွန်တော်တို့ဒေသထွက်ကုန်တွေ စီးဆင်းမှုမြန်ဆန်စေရန်အတွက် တိုင်းအစိုးရရုံးစိုက်ရာ မုံရွာမြို့နှင့် ရာသီမရွေးဆက်သွယ်သွားလာနိုင်သော ကားလမ်းမကြီးတစ်ခုရှိရန်လိုအပ်ပါတယ်။ ဒါကြောင့် နိုင်ငံတော်က ဒီလမ်းမကြီးကို ဖောက်လုပ်ပေးခဲ့တယ်လို့ ကျွန်တော်တို့ထင်ခဲ့ပါတယ်။ ၁၉၉၆ ခုနှစ် နွေရာသီတုန်းက ကျွန်တော်ကိုယ်တိုင် အဲဒီလမ်းကို သုံးပြီး မုံရွာမြို့ ကို ဘာသာရပ်ဆိုင်ရာ မွမ်းမံ သင်တန်းတက်ရောက်ဖို့ သွားခဲ့ဖူးပါတယ်။ အဲဒီတုန်းကတော့ မြေသားလမ်းမကြီးအဆင့်ဖြစ်ပါတယ်။ သို့သော် ယနေ့အချိန်အထိ ထိုလမ်းမကြီးဟာ နွေရာသီမှသာ သွားလာနိုင်သော လမ်းအဆင့်ပင်ရှိနေ ပါသေးတယ်။ နှစ်ပေါင်း ၂၀ ကျော် ကြာမြင့်ပြီးဖြစ်သော်လည်း ရာသီမရွေးသွားလာနိုင်သော လမ်း အဆင့်အဖြစ် မရောက်ရှိသေးတာကို တွေ့ရှိနေရပါတယ်။ ဒီလမ်းမကြီးသာ ရာသီမရွေးသွားလာနိုင်လို့ ရှိရင် ကုန်စည်စီးဆင်းမှုမြန်ဆန်ပြီး ကျွန်တော်တို့ဒေသဟာ ဖွံ့ဖြိုးတိုးတက်လာမှာသေချာပါတယ်။ ယခု လမ်းအခြေအနေကို Power Point ဖြင့် တင်ပြခွင့်ပြုပါခင်ဗျား။ ဒါဟာ ၁၈၊ ၁၉ ရက်နေ့က တိုင်းဒေသကြီးဝန်ကြီးချုပ် ဒေါက်တာမြင့်နိုင်၊ ဖောင်းပြင်-ဟုမ္မလင်းခရီးစဉ်သွားတဲ့ လမ်းပိုင်းအခြေ အနေဖြစ်ပါတယ်ခင်ဗျား။ ဒါဟာ မိုးရွာလိုက်တဲ့အတွက် လမ်းက ဒီအတိုင်းဖြစ်သွားပါတယ်။ ဒါဟာ ဝန်ကြီးကားဖြစ်ပါတယ်။ ဒါဟာတွေ့ရတဲ့အခြေအနေပါခင်ဗျား။ ဒါကြောင့် ကျွန်တော်မေးမြန်းလိုတဲ့ မေးခွန်းကတော့ ဒီဗျူဟာလမ်းမကြီးဖောက်လုပ်နေမှုအစီအစဉ်နဲ့ ရာသီနေ့ညမရွေးသွားလာနိုင်တဲ့ လမ်းမကြီးအဖြစ် မည်သည့်နှစ်ကာလအပိုင်းအခြားအတွင်း ဖောက်လုပ်ပြီးစီးရန် အချိန်သတ်မှတ်မှု ရှိ/မရှိ သိလိုပါတယ်ခင်ဗျား။ အားလုံးကိုကျေးဇူးတင်ပါတယ်ခင်ဗျား။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='14'>ဦးဝင်းခိုင်(ပြည်ထောင်စုဝန်ကြီး၊ ဆောက်လုပ်ရေးဝန်ကြီးဌာန)</agency>လေးစားအပ် ပါသော ပြည်သူ့လွှတ်တော်ဥက္ကဋ္ဌ၊ ပြည်သူ့လွှတ်တော်ကိုယ်စားလှယ်များနှင့် အထူးဖိတ်ကြားထားသော ဧည့်သည်တော် များအားလုံး မင်္ဂလာအပေါင်းနှင့်ပြည့်စုံပါစေလို့ ဆုမွန်ကောင်းတောင်းရင်း နှုတ်ခွန်းဆက်သအပ်ပါ တယ်။ ကျွန်တော်ကတော့ ဆောက်လုပ်ရေးဝန်ကြီးဌာန၊ ပြည်ထောင်စုဝန်ကြီး ဦးဝင်းခိုင်ဖြစ်ပါတယ်။ ကျွန်တော့်အနေဖြင့် စစ်ကိုင်းတိုင်းဒေသကြီး၊ ဟုမ္မလင်းမဲဆန္ဒနယ် ပြည်သူ့ လွှတ်တော်ကိုယ်စားလှယ် ဦးမျိုးညွန့်မှ မေးမြန်းထားတဲ့ မုံရွာ-သက္ကယ်ကျင်း-ဖောင်းပြင်-ဟုမ္မလင်းခန္တီးမဟာဗျူဟာကား လမ်းမကြီး ဖောက်လုပ်မှုအစီအစဉ်နှင့် ရာသီမရွေးသွားလာနိုင်သော လမ်းမကြီးအဖြစ် မည်သည့် အချိန်တွင် ဖောက်လုပ်ပြီးစီးရန် အချိန်သတ်မှတ်မှု ရှိ/မရှိနှင့် စပ်လျဉ်းတဲ့မေးခွန်းအား ရှင်းလင်းဖြေကြားသွားမှာ ဖြစ်ပါတယ်။ လေးစားအပ်ပါသော ဥက္ကဌကြီးခင်ဗျား။ စစ်ကိုင်းတိုင်းဒေသကြီး အတွင်းရှိ မုံရွာ-သက္ကယ်ကျင်း-ဖောင်းပြင်-ဟုမ္မလင်း-ခန္တီးဗျူဟာကားလမ်းမကြီးတွင် မုံရွာ-ရေဦးလမ်း အပိုင်း မိုင် ၈၄ တစ်ဖာလုံကနေပြီးတော့ ၁၃၈ မိုင် တစ်ဖာလုံအထိ ၅၄ မိုင်၊ ရေဦး-ကလေးဝလမ်းပေါ်ရှိ ရေဦး-သက္ကယ်ကျင်းအပိုင်း မိုင်တိုင် ၀/၀မှ ၈၀ မိုင် ၃ ဖာလုံအထိ မိုင် ၈၀ ၃ ဖာလုံနဲ့ သက္ကယ်ကျင်း- ဖောင်းပြင်-ဟုမ္မလင်း-ခန္တီးလမ်း မိုင်တိုင် ၀/၀ မှ ၃၃၀/၀ ထိ ၃၃၀ မိုင်ပါဝင်ပြီး စုစုပေါင်း မုံရွာကနေ ပြီးတော့ ခန္တီးအထိဆိုရင် မိုင်ပေါင်း ၄၆၄ မိုင် ၃ ဖာလုံရှည်လျားပါတယ်။ မုံရွာ-ရေဦးလမ်းပိုင်းအနေနဲ့တော့ ပြည်ထောင်စုအစိုးရအဖွဲ့က စီမံခန့်ခွဲ တဲ့လမ်းဖြစ်ပြီးတော့ မုံရွာမှ ဒီပဲယင်းနယ်စပ်ထိ ၄၇ မိုင်ကို ဆုထူးပန်ကုမ္ပဏီက B.O.T စနစ်ဖြင့်လည်းကောင်း၊ ဒီပဲယင်းနယ်စပ်မှ ရေဦးမြို့အထိ ၇ မိုင်ကို လမ်းဦးစီးဌာနမှလည်းကောင်း၊ တာဝန်ယူဆောင်ရွက်လျက်ရှိပြီး ကတ္တရာလမ်း အဆင့်ဖြစ်တဲ့အတွက် ရာသီမရွေးသွားလာနိုင်တဲ့လမ်း ဖြစ်ပါတယ်။ ရေဦး-ကလေးဝလမ်း(ရေဦး-သက္ကယ်ကျင်းအပိုင်း)က တော့ ပြည်ထောင်စုအစိုးရအဖွဲ့က စီမံခန့်ခွဲတဲ့လမ်းဖြစ်ပြီး ကတ္တရာလမ်း ၄၄ မိုင် ၅ ဖာလုံ၊ ကျောက်လမ်း ၃၄ မိုင် ၆ ဖာလုံ၊ အမာခံလမ်း ၁ မိုင် စုစုပေါင်း မိုင် ၈၀ နဲ့ ၃ ဖာလုံဖြစ်ပါတယ်။ ရေဦး-ကလေးဝလမ်း(ရေဦး-သက္ကယ်ကျင်းလမ်း အပိုင်း)မှာတော့ ၂၀၁၆-၂၀၁၇ ဘဏ္ဍာနှစ်မှာ ပြည်ထောင်စုငွေလုံးငွေရင်း/တိုင်းဒေသကြီး ရန်ပုံငွေနဲ့ ၃၄ ပေကျယ်တဲ့ မြေသား တာဘောင်ချဲ့ခြင်း၊ ဘောင်တင်ခြင်း ၁၀ မိုင်၊ ပေ ၄၀ အကျယ် မြေသားတာ ဘောင်ချဲ့တင်ခြင်း ၃ မိုင်၊ ၁၂ ပေအကျယ် ကတ္တရာလမ်းသစ်ခင်းခြင်း ၁၆ မိုင် ၃ ဖာလုံ၊ ၂၄ ပေ အကျယ် လမ်းချဲ့၍ ကတ္တရာကွန်ကရင်ခင်းခြင်း ၁ မိုင်နဲ့ ၄ ပေအကျယ် ဘီးလမ်းနှစ်ဖက် ကွန်ကရစ် လမ်းခင်းခြင်း ၁၉ မိုင် ၄ ဖာလုံ၊ ၄၅ ပေအရှည်ရှိတဲ့ သံကူကွန်ကရစ်တံတားတည်ဆောက်ခြင်း နှစ်စင်း၊ ၅ ပေအကျယ် Red fort Concrete Box Culvert တည်ဆောက်ခြင်း ၁၇ စင်းစတဲ့လုပ်ငန်းများကို ဆောင်ရွက်သွားမှာ ဖြစ်ပါတယ်။ သက္ကယ်ကျင်း-ဖောင်းပြင်-ဟုမ္မလင်း-ခန္တီးလမ်းဟာ တိုင်းဒေသကြီး အစိုးရအဖွဲ့မှ စီမံခန့်ခွဲ တဲ့လမ်းဖြစ်ပြီး ကွန်ကရစ်လမ်းကတော့ ၄ မိုင် ၄ ဖာလုံ၊ ကတ္တရာလမ်း ၃ မိုင် ၆ ဖာလုံ၊ အမာခံလမ်း မိုင် ၂၆၀ နဲ့ ၆ ဖာလုံ၊ မြေသားလမ်း ၆၁ မိုင် စုစုပေါင်း မိုင် ၃၃၀ ဖြစ်ပါတယ်။ ၂၀၁၆-၁၇ ဘဏ္ဍာနှစ် တိုင်းဒေသကြီး ပြင်ဆင်ထိန်းသိမ်းခြင်းရန်ပုံငွေနဲ့ လျောစောက်များကို နှိမ့်ချခြင်း ၃၄ ပေအကျယ် မြေတာဘောင်ချဲ့ခြင်းအတွက် ၃ မိုင်၊ ၁၆ ပေအကျယ် ကျောက်ရောမြေခင်းခြင်း ၅၃ မိုင် ၄ ဖာလုံ၊ ၁၂ ပေ အကျယ် ကွန်ကရစ်လမ်းခင်းခြင်း ၆ မိုင်နဲ့ ၂ ဖာလုံ၊ အုတ်စီမြေထိန်းနံရံ တည်ဆောက်ခြင်း ၉၅၀ ပေ၊ သံကူကွန်ကရစ်တံတား တည်ဆောက်ခြင်း ၄၇ စင်း၊ ဘေလီတံတား တည်ဆောက်ခြင်း ၂ စင်း၊ ရေပြွန်တည်ဆောက်ခြင်း ၁၆ စင်းစတဲ့လုပ်ငန်းများကို ဆောင်ရွက်သွား မှာဖြစ်ပါတယ်။ ဥက္ကဋ္ဌကြီးခင်ဗျား။ ရေဦး-ကလေးဝလမ်း(ရေဦး-သက္ကယ်ကျင်းအပိုင်း) မိုင် ၈၀ နဲ့ ၃ ဖာလုံမှာ လုပ်ငန်းများဆောင်ရွက်ပြီးစီးပါက ၂၀၁၆-၂၀၁၇ ဘဏ္ဍာရေးနှစ်အကုန်မှာဆိုရင် ကွန်ကရစ်လမ်း ၁၉ မိုင်၊ ကတ္တရာလမ်း ၆၁ မိုင် ၃ ဖာလုံ ရောက်ရှိမှာဖြစ်ပြီး ရာသီမရွေးသွားလာနိုင်မှာ ဖြစ်ပါတယ်။ သက္ကယ်ကျင်း-ဖောင်းပြင်-ဟုမ္မလင်း-ခန္တီးလမ်းမှာ လုပ်ငန်းများအားလုံးပြီးစီးပါက ၂၀၁၆-၂၀၁၇ ဘဏ္ဍာရေးနှစ်အကုန်တွင် သက္ကယ်ကျင်း-သာနန်းတောအပိုင်း ၄၅ မိုင်နှင့် ဖောင်းပြင်-ဟုမ္မလင်း လမ်းဆုံ-ယက်ဖအပိုင်း ၁၁၉ မိုင် အရှည်ဟာ ရာသီမရွေးသွားလာနိုင်မှာဖြစ်ပါတယ်။ ကျန်ရှိတဲ့အပိုင်း များဖြစ်တဲ့ သာနန်းတော-ဖောင်းပြင်အပိုင်းနှင့် ယက်ဖ-ခန္တီးအပိုင်းမှာရှိတဲ့တံတားများကိုတော့ ၂၀၁၇၁၈ ဘဏ္ဍာရေးနှစ်မှာ အမြဲတမ်းတံတားများအဖြစ် ဆောင်ရွက်ပြီးစီးမှာဖြစ်ပါတယ်။ ဒီလမ်းပိုင်း များကို သုံးသပ်ကြည့်ရာမှာ ယာဉ်သွားလာမှုအစီးရေ ၁၂၀ ခန့်ရှိတဲ့ သက္ကယ်ကျင်း- ဖောင်းပြင်-ဟုမ္မလင်းလမ်း အပိုင်းကို ပထမဦးစားပေးအစီစဉ်နဲ့ ငါးနှစ်ကာလအတွင်း ကွန်ကရစ်လမ်း အဆင့်အထိ တိုးမြှင့် ဆောင်ရွက်သွားမှာဖြစ်ပြီး ကျန်ရှိတဲ့ဟုမ္မလင်း-ခန္တီး လမ်းအပိုင်းကိုလည်း ကျောက်ချောလမ်း အဆင့်အထိရောက်ရှိအောင် စီမံချက်များရေးဆွဲပြီးတော့ ရာသီမရွေးသွားလာ နိုင်မည့်လမ်းများအဖြစ် ရန်ပုံငွေတင်ပြတောင်းခံပြီး ဆောင်ရွက်သွားမှာဖြစ်ပါကြောင်း ရှင်းလင်းဖြေကြားအပ်ပါတယ်။ အားလုံးကို အထူးပဲ ကျေးဇူးတင်ရှိပါတယ်။</speech>
</Q-A>
<Q-A>
<title>
ရခိုင်ပြည်နယ်၊ ရမ်းဗြဲမြို့နယ်တွင် ရမ်းဗြဲမြို့မှ လေးတောင်တိုက်နယ်သို့သွားသော ကားလမ်းအား ရာသီ မရွေးသွားလာနိုင်သော အမှန်တကယ် ကျောက်ချောလမ်းဖြစ်အောင် ဆောင်ရွက်ပေးနိုင်မှုရှိ/မရှိနှင့် အကယ်၍ ဆောင်ရွက်ပေးနိုင်မှုရှိပါက မည်သည့်အချိန်တွင် ဆောင်ရွက်ပေးမည်ဖြစ်ပါကြောင်း သိရှိလိုခြင်းနှင့်စပ်လျဉ်းသည့်မေးခွန်း
</title>
<speech type='speaker'>
ရမ်းဗြဲမဲဆန္ဒနယ်မှ ဦးကျော်ရွှေ မေးမြန်းဖို့ဖြစ်ပါတယ်။
</speech>
<speech><mp id='333'>ဦးကျော်ရွှေ(ရမ်းဗြဲမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ဧည့်သည်တော်များအားလုံး ကိုယ်ရောစိတ်ပါ ကျန်းမာချမ်းသာ ကြပါစေလို့ ဆုတောင်းမေတ္တာပို့သရင်း နှုတ်ခွန်းဆက်သ ဂါရဝပြုအပ်ပါတယ်။ ကျွန်တော်ကတော့ ရခိုင်ပြည်နယ်၊ ရမ်းဗြဲမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးကျော်ရွှေဖြစ်ပါတယ်။ ကျွန်တော့်အနေနဲ့ ရခိုင်ပြည်နယ် ရမ်းဗြဲမြို့နယ်မှာ ရမ်းဗြဲမြို့နှင့် လေးတောင်တိုက်နယ်ဘက်ကိုသွားတဲ့ မော်တော်ကားလမ်းကို ရာသီမရွေးသွားလာနိုင်တဲ့ မော်တော်ကာလမ်းဖြစ်မြောက်ရေးအတွက် စီစဉ် ဆောင်ရွက်ပေးရန် အစီအစဉ် ရှိ/မရှိနှင့်ပတ်သက်လို့ သက်ဆိုင်ရာဝန်ကြီးဌာနကို မေးခွန်းမေးမြန်း သွားမှာဖြစ်ပါတယ်။ ကျွန်တော်တို့ရခိုင်ပြည်နယ် ရမ်းဗြဲမြို့နယ်တွင် ရုံးစိုက်ရာမြို့ဖြစ်သော ရမ်းဗြဲမြို့ နှင့် ဆက်သွယ်သွားလာရသောလမ်းများအနက် ရမ်းဗြဲမြို့မှ လေးတောင်နယ်သို့သွားသော ကားလမ်း သည် အရေးကြီးသော လမ်းတစ်လမ်းဖြစ်ပြီး ၁၆ မိုင်ခန့်ကွာဝေးပါသည်။ ဤလမ်းမှာ ရမ်းဗြဲမြို့နယ် တွင် ရေနံရှာဖွေတူးဖော်ရေးလုပ်ကိုင်ခဲ့စဉ်က မြန်မာ့ရေနံရှာဖွေရေးလုပ်ငန်းမှ စတင်ဖောက်လုပ်ခဲ့ သောလမ်းဖြစ်ပြီး မကြာမီနှစ်များအတွင်းက ပြည်သူ့ဆောက်လုပ်ရေးလုပ်ငန်းမှ တာဝန်လွှဲယူထား သောလမ်း ဖြစ်ပါသည်။ ဤလမ်းတစ်လျှောက်တွင် အခြေခံပညာအထက်တန်းကျောင်း သုံးကျောင်း၊ အထကခွဲတစ်ကျောင်းနှင့် တက္ကသိုလ်ဝင်စာမေးပွဲ စာစစ်ဌာန သုံးခုရှိပါသည်။ ကျေးလက်ကျန်းမာရေး ဌာနတစ်ခု၊ တိုက်နယ်ဆေးရုံတစ်ရုံနှင့် ရဲတပ်ဖွဲ့စခန်းတစ်ခုရှိပြီး ကျေးရွာပေါင်း ၃၀ ကျော် ဆက်သွယ် သွားလာနေသော မြို့နယ်၏အရေးပါသော လမ်းတစ်လမ်းဖြစ်ပါသည်။ ဤလမ်းကို ကျောက်ချောလမ်း အဆင့်ဟု တင်ပြထားသော်လည်း အမှန်တကယ်မှာ မြေသားလမ်းအဆင့်သာရှိပြီး ပွင့်လင်းရာသီတွင် မော်တော်ကားများနှင့် ဆိုင်ကယ်များလွယ်ကူစွာ သွားလာနိုင်သော်လည်း မိုးရာသီ ရောက်လာ သောအခါ လမ်းများပျက်စီးသွားခြင်း၊ သစ်သားတံတားများ ခိုင်မာမှုမရှိခြင်းတို့ကြောင့် မော်တော်ကား ရော၊ ဆိုင်ကယ်များပါ မကြာခဏသွားလာနိုင်မှုမရှိ ဖြစ်ကြသဖြင့် ဒေသနေပြည်သူများရဲ့ ပညာရေး၊ ကျန်းမာရေး၊ လူမှုရေး၊ စီးပွားရေးလုပ်ငန်းများအတွက် ဆက်သွယ်သွားလာရာတွင် အခက်အခဲများစွာ ကြုံတွေ့ကြရပါတယ်။ ရမ်းဗြဲမြို့မှ လေးတောင်တိုက်နယ်သို့သွားသော မော်တော်ကားလမ်းအား အမှန်တကယ် ကျောက်ချောလမ်းအဖြစ် တည်ဆောက်ပေးပြီး ရာသီမရွေးသွားလာနိုင်ပါက ရန်ကုန်မြို့ မှ လေးတောင်တိုက်နယ်အထိ ကုန်ကားများနှင့် ခရီးသည်တင်ကားများ လာရောက်ကြရန် စိတ်ဝင်စား မှုရှိနေကြပါတယ်။ ဤဒေသထွက် သားငါး၊ ပုဇွန်များကို မြန်မာနိုင်ငံဒေသအနှံ့အပြားသို့ လွယ်ကူ လျင်မြန်စွာ သယ်ယူပို့ဆောင်ပေးနိုင်မှာဖြစ်ပါတယ်။ ဤလမ်းကို ရာသီမရွေးသွားလာနိုင်မှသာ ဒေသနေပြည်သူများရဲ့ စီးပွားရေး၊ လူမှုရေးကိစ္စများ ပိုမိုအဆင်ပြေလာမှာ ဖြစ်ပါတယ်။ သို့ဖြစ်ပါ၍ ကျွန်တော့်အနေနဲ့ အောက်ပါမေးခွန်းကို မေးလိုပါတယ်။ ရခိုင်ပြည်နယ်၊ ရမ်းဗြဲမြို့နယ်တွင် ရမ်းဗြဲမြို့မှ လေးတောင်တိုက်နယ်သို့ သွားသော မော်တော်ကားလမ်းအား ရာသီမရွေးသွားလာနိုင်သော အမှန်တကယ် ကျောက်ချောလမ်းဖြစ်အောင် ဆောင်ရွက်ပေးနိုင်ရန် အစီအစဉ် ရှိ/မရှိနှင့် အကယ်၍ ဆောင်ရွက်ပေးနိုင်မှုရှိမည်ဆိုပါက မည်သည့်အချိန်တွင် ဆောင်ရွက်ပေးမည်ဖြစ်ကြောင်း ဖြေကြားပေး ပါရန် ဒေသနေပြည်သူများရဲ့ ကိုယ်စား မေးမြန်းအပ်ပါတယ်ခင်ဗျား။ အားလုံးကိုကျေးဇူး တင်ပါတယ်။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='14'>ဦးဝင်းခိုင်(ပြည်ထောင်စုဝန်ကြီး၊ ဆောက်လုပ်ရေးဝန်ကြီးဌာန)</agency>လေးစားအပ် ပါသော ပြည်သူ့လွှတ်တော်ဥက္ကဋ္ဌကြီး၊ ပြည်သူ့လွှတ်တော်ကိုယ်စားလှယ်များနှင့် အထူးဖိတ်ကြား ထားသော ဧည့်သည်တော်များအားလုံး မင်္ဂလာအပေါင်းနှင့် ပြည့်စုံကြပါစေလို့ ဆုမွန်ကောင်း တောင်းရင်း နှုတ်ခွန်းဆက်သအပ်ပါတယ်။ ကျွန်တော်ကတော့ ဆောက်လုပ်ရေးဝန်ကြီးဌာန၊ ပြည်ထောင်စုဝန်ကြီး ဦးဝင်းခိုင်ဖြစ်ပါတယ်။ ကျွန်တော့်အနေနဲ့ ရခိုင်ပြည်နယ်၊ ရမ်းဗြဲမဲဆန္ဒနယ် ပြည်သူ့လွှတ်တော် ကိုယ်စားလှယ် ဦးကျော်ရွှေမှ မေးမြန်းထားသော ရမ်းဗြဲမြို့မှ လေးတောင်တိုက်နယ် သို့သွားသော ကားလမ်းအား ရာသီမရွေးသွားလာနိုင်သော အမှန်တကယ် ကျောက်ချောလမ်း ဖြစ်အောင် ဆောင်ရွက်ပေးနိုင်မှု ရှိ/မရှိနှင့် အကယ်၍ ဆောင်ရွက်ပေးနိုင်မှုရှိပါက မည်သည့်အချိန် တွင် ဆောင်ရွက်ပေးမည် ဖြစ်ပါကြောင်းသိရှိလိုခြင်းနှင့် စပ်လျဉ်းသည့်မေးခွန်းအား ရှင်းလင်းဖြေကြား သွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ရခိုင်ပြည်နယ်၊ ရမ်းဗြဲမြို့နယ်အတွင်းရှိ ရမ်းဗြဲလေးတောင်လမ်းဟာ ရခိုင်ပြည်နယ်အစိုးရအဖွဲ့မှ စီမံခန့်ခွဲတဲ့လမ်းဖြစ်ပြီးတော့ မိုင်တိုင် ၀/၀ မှ ၁၆/၆ အထိ ၁၆ မိုင် ၆ ဖာလုံ ရှည်လျားသည့် အမာခံလမ်းအဆင့် ဖြစ်ပါတယ်။ အဆိုပါလမ်းတွင် ပေ ၁၀၀ အောက် တံတားကြီး/ငယ် စုစုပေါင်း ၅၂ စင်းရှိပါတယ်။ ရမ်းဗြဲ-အောင်လှပြင် ကားလမ်းပိုင်းဟာ ကျောက်ချောလမ်းဖြစ်ပြီး မူလဆောက်လုပ်ရေးဝန်ကြီးဌာနပိုင်လမ်း ဖြစ်ပါတယ်။ အောင်လှပြင်လေးတောင်လမ်းနှင့် ရမ်းဗြဲ-လေးတောင်လမ်းအပိုင်းများဟာ အမာခံလမ်းအမျိုးအစားဖြစ်ပြီး မူလ စည်ပင်သာယာရေးအဖွဲ့ပိုင်လမ်းများဖြစ်ကာ ၂၀၁၂-၂၀၁၃ ဘဏ္ဍာရေးနှစ်မှစ၍ ဆောက်လုပ်ရေး ဝန်ကြီးဌာနသို့ လွှဲပြောင်းသိမ်းသွင်းခဲ့တာ ဖြစ်ပါတယ်။ ၂၀၁၃-၂၀၁၄ ဘဏ္ဍာနှစ်မှ ၂၀၁၅-၂၀၁၆ ဘဏ္ဍာနှစ်အထိ ခွဲဝေရရှိတဲ့ပြည်နယ် ငွေလုံးငွေရင်းနှင့် ပြင်ဆင်ထိန်းသိမ်းခြင်းရန်ပုံငွေနဲ့ ဗုံးကျောက်စရစ်ခင်းခြင်း ၁၀ မိုင် ၆ ဖာလုံ၊ ခွဲကျောက်ဖြင့် လမ်းပေါက်ဖာ၍ ဗုံးကျောက်စရစ်ခင်းခြင်း ၈ မိုင်၊ သံကူကွန်ကရစ်တံတားနှင့် ရေပြွန်တည်ဆောက်ခြင်း ၁၂ စင်း၊ သစ်သားတံတားများ ပြုပြင်ထိန်းသိမ်းခြင်း ခြောက်စင်းစတဲ့လုပ်ငန်းများကို ဆောင်ရွက်ပြီးစီးခဲ့ပြီးဖြစ်ပါတယ်။ ၂၀၁၆-၂၀၁၇ ဘဏ္ဍာနှစ်မှာ ပြည်နယ်ငွေလုံးငွေရင်းနဲ့ ပြင်ဆင်ထိန်းသိမ်းခြင်းရန်ပုံငွေနဲ့ ခွဲကျောက်ဖြင့် လမ်းပေါက် ဖာ၍ ဗုံးကျောက်စရစ်ခင်းခြင်း ၆ မိုင် ၂ ဖာလုံ၊ ရေကျော်သည့်လမ်းအပိုင်း ၃ မိုင် ရှိသည့် အနက် လမ်းတာဘောင်မြှင့်၍ ကျောက်လမ်းခင်းခြင်း ၁ မိုင် ၄ ဖာလုံ၊ ကျောက်စီ ကမ်းကပ်ခုံနှင့် သံကူကွန်ကရစ်ခင်းခြင်းတံတား တည်ဆောက်ခြင်း ရှစ်စင်းစတဲ့လုပ်ငန်းများ ဆောင်ရွက်သွားမှာ ဖြစ်ပါတယ်။ ဥက္ကဌကြီးခင်ဗျား။ ရမ်းဗြဲ-လေးတောင်လမ်းဟာ အမာခံလမ်းအဆင့်ဖြစ်တဲ့အတွက် ၂၀၁၈-၂၀၁၉ ဘဏ္ဍာနှစ်အပြီး ရာသီမရွေးသွားလာနိုင်တဲ့ ကျောက်ချောလမ်းအဆင့် ရောက်ရှိစေရေး အတွက် ဘဏ္ဍာနှစ်အလိုက် ရန်ပုံငွေတင်ပြတောင်းခံပြီး ရန်ပုံငွေရရှိမှုအပေါ်မူတည်၍ လမ်း/တံတား အဆင့်မြှင့်တင်ခြင်းလုပ်ငန်းများကို ဆောင်ရွက်သွားမှာဖြစ်ပါကြောင်း ရှင်းလင်းဖြေကြားအပ်ပါတယ်။ အားလုံးကို အထူးပဲကျေးဇူးတင်ပါတယ်ခင်ဗျား။</speech>
</Q-A>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီနေ့အတွက် မေးခွန်းများ မေးမြန်းခြင်း၊ ဖြေကြားခြင်း အစီအစဉ်ပြီးပါပြီ။
</speech>
</QASection>
<BillSection><bill>
<title>အမျိုးသားလွှတ်တော်က ပြင်ဆင်ချက်မရှိပြန်လည်ပေးပို့လာသော နိုင်ငံတော်အား နှောင့်ယှက် ဖျက်ဆီးလိုသူများ၏ ဘေးအန္တရာယ်မှ ကာကွယ်စောင့်ရှောက်သည့်ဥပဒေကို ရုပ်သိမ်းသည့် ဥပဒေကြမ်းနှင့်စပ်လျဉ်း၍ လက်ခံရရှိကြောင်းနှင့် ဆက်လက်ဆောင်ရွက်သွားမည်ဖြစ်ကြောင်း လွှတ်တော်သို့ အသိပေးတင်ပြခြင်း</title>
<speech type='speaker'>
အစီအစဉ်များကို ဆက်လက်ဆောင်ရွက်ပါမယ်။ လွှတ်တော်ကိုယ်စားလှယ် များ ခင်ဗျား။ ပြည်သူ့လွှတ်တော်မှာ စတင်ဆွေးနွေး၍ ပြင်ဆင်ချက်မရှိ အတည်ပြုခဲ့ပြီး အမျိုး သား လွှတ်တော်သို့ ပေးပို့ထားသော နိုင်ငံတော်အားနှောင့်ယှက် ဖျက်ဆီးလိုသူများ၏ ဘေးအန္တရာယ်မှ ကာကွယ်စောင့်ရှောက်သည့်ဥပဒေကို ရုပ်သိမ်းသည့်ဥပဒေကြမ်းကို အမျိုးသားလွှတ်တော်၌ ပြင်ဆင် ချက်မရှိ အတည်ပြုပြီးနောက် ၂၀-၅-၂၀၁၆ ရက်နေ့မှာ ပြည်သူ့လွှတ်တော်သို့ ပြန်လည်ပေးပို့ လာပါတယ်။ နိုင်ငံတော်အားနှောင့်ယှက် ဖျက်ဆီးလိုသူများ၏ ဘေးအန္တရာယ်မှ ကာကွယ် စောင့်ရှောက်သည့်ဥပဒေကို ရုပ်သိမ်းသည့်ဥပဒေကြမ်းကို လွှတ်တော်နှစ်ရပ်လုံးက သဘောတူခြင်း ဖြစ်၍ ပြည်ထောင်စုလွှတ်တော်ကအတည်ပြု သည်ဟုမှတ်ယူပြီး ၂၀၁၃ ခုနှစ်၊ ပြည်သူ့လွှတ်တော် ဆိုင်ရာနည်းဥပဒေ ၁၉၂ နည်းဥပဒေခွဲ(ဂ)နှင့်(ဃ)တို့အရ ဆက်လက်ဆောင်ရွက်သွားမည်ဖြစ်ကြောင်း ကြေညာပါတယ်။ (ဩဘာသံများ)
</speech>
</bill></BillSection>
</discussion><postface>
<title>ပြည်သူ့လွှတ်တော်ဥက္ကဋ္ဌက ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၃၁)ရက်မြောက်နေ့ ရပ်နားကြောင်းနှင့် အစည်းအဝေး(၃၂)ရက်မြောက်နေ့ ဆက်လက် ကျင်းပမည့် နေ့ရက်နှင့်အချိန်ကို ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ယခု ဒုတိယအကြိမ် ပြည်သူ့ လွှတ်တော် ပထမပုံမှန်အစည်းအဝေး (၃၁)ရက်မြောက်နေ့ကို ရပ်နားပါမယ်။ ဒုတိယအကြိမ် ပြည်သူ့ လွှတ်တော် ပထမပုံမှန်အစည်းအဝေး (၃၂)ရက်မြောက်နေ့ကို ၂၀၁၆ ခုနှစ်၊ မေလ ၂၅ ရက် (ဗုဒ္ဓဟူးနေ့) နံနက် ၁၀း၀၀ နာရီအချိန်မှာ ဆက်လက်ကျင်းပမှာဖြစ်ကြောင်း ကြေညာပါတယ်။ (ဩဘာသံများ)
</speech>
</postface>
</transcript>
</doc>