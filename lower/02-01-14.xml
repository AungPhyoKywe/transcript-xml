<doc>
<docinfo>
<docno>02-01-14.xml</docno>
<term value='02'>ဒုတိယအကြိမ်</term>
<session value='01'/>
<sittingday value='14'> </sittingday>
<legislature value='lower'>ပြည်သူ့လွှတ်တော်</legislature>
<title>
ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၁၄)ရက်မြောက်နေ့မှတ်တမ်း
</title>
<date value='07-03-2016'>၁၃၇၇ ခုနှစ်၊ တပို့တွဲလပြည့်ကျော် ၁၃ ရက် (၂၀၁၆ ခုနှစ်၊ မတ်လ ၇ ရက်) (တနင်္လာနေ့)</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၁၄)ရက်မြောက်နေ့ကို နံနက် ၁၀း၀၀ နာရီအချိန်၌ စတင်ကျင်းပပါသည်။ (ပြည်သူ့လွှတ်တော်အစည်းအဝေးကို ကြီးကြပ်ကွပ်ကဲသူအဖြစ် ပြည်သူ့လွှတ်တော်ဥက္ကဋ္ဌ ဦးဝင်းမြင့်က ဆောင်ရွက်ပြီး၊ အခမ်းအနားမှူးအဖြစ် ဦးတင်ဝင်းအောင်၊ ခေတ္တညွှန်ကြားရေးမှူးချုပ်၊ ပြည်သူ့လွှတ်တော်ရုံးက ဆောင်ရွက်ပါသည်။</p> 
<title>
ပြည်သူ့လွှတ်တော်အစည်းအဝေး အထမြောက်ကြောင်းနှင့်စတင်ကျင်းပကြောင်း ကြေညာခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ ကျင်းပတဲ့ ဒုတိယအကြိမ် ပြည်သူ့လွှတ်တော် ပထယုံမှန်အစည်းအဝေး (၁၄)ရက်မြောက်နေ့မှာ ပြည်သူ့လွှတ်တော် လွှတ်တော် အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ပြည်သူ့လွှတ်တော် ကိုယ်စားလှယ် ၄၃၃ ဦးရှိတဲ့အနက် ၄၂၅ ဦး တက်ရောက်ပါတယ်။ အစည်းအဝေးသို့ တက်ရောက်ခွင့် ရှိသူဦးရေ စုစုပေါင်းရဲ့ ၉၈.၁၅ ရာခိုင်နှုန်းရှိတဲ့အတွက် အစည်းအဝေးအထမြောက်ကြောင်းနှင့် စတင်ကျင်းပကြောင်း ကြေညာပါတယ်။ (ဩဘာသံများ)
</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type='speaker'>လွှတ်တော်ကိုယ်စားလှယ်များခင်ဗျား။ အစီအစဉ်များကို ကြို တင်ဖြန့်ဝေ ထားတဲ့ အတိုင်း ဆက်လက်ဆောင်ရွက်သွားပါမယ်။</speech>
<leave>
<title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type='speaker'>
ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များအတွက် ခွင့်ပန်ကြားရန်ဖြစ်ပါတယ်။
</speech>
<speech><mp id='309'>ဒေါက်တာလှမိုး (အဖွဲ့ဝင်၊ လွှတ်တော်အခွင့်အရေးကော်မတီ)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီး ခင်ဗျား။ ယနေ့ ၇-၃-၂၀၁၆ ရက်နေ့ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၁၄)ရက်မြောက်နေ့သို့ မတက်ရောက်နိုင်ပါသဖြင့် ခွင့်ပန်ကြားသူ လွှတ်တော်ကိုယ်စားလှယ်များ၏စာရင်းကို ကျွန်တော်က စုစည်းတင်ပြသွားမှာ ဖြစ်ပါတယ်။ ပြည်သူ့ လွှတ်တော်မှာ ယနေ့ တက်ရောက်ခွင့်ရှိသော ကိုယ်စားလှယ် ၄၃၃ ဦးရှိပြီး တက်ရောက်သူ ကိုယ်စားလှယ် ၄၂၅ ဦးရှိကာ ယနေ့ ခွင့်ပန်ကြားသူ ၅ ဦးရှိပါတယ်။ ၎င်းတို့ကတော့ (၁) သီပေါမဲဆန္ဒနယ်မှ ဦးစိုင်းသန့်ဇင် ခွင့် ၂ ရက်၊ (၂) ကုန်းကြမ်းမဲဆန္ဒနယ်မှ ဦးလီကျိန်ဖူး(ခ) ဦးမြင့်ဆွေ ခွင့် ၉ ရက်၊ (၃) မာန်အောင်မဲဆန္ဒနယ်မှ ဦးတင်နု(ခ)ဦးတင်နုအောင် ခွင့် ၁ ရက်၊ (၄) ပေါင်မဲဆန္ဒနယ်မှ ဒေါ်မိကွန်ချမ်း ခွင့် ၂ ရက်နှင့် (၅) ဇေယျာသီရိမဲဆန္ဒနယ်မှ ဦးလှဌေးဝင်း ခွင့် ၁ ရက်ဖြစ်ကြပါတယ်။ ဒါကြောင့်မို့လို့ ( ယခင် ခွင့်ပန်ကြားထားသူ ၃ ဦး၊ ယနေ့ ခွင့်ပန်ကြားထားသူ ၅ ဦး စုစုပေါင်း ခွင့်ပန်ကြားထားသူ ၈ ဦး ဖြစ်ပါတယ်။ ခွင့်မဲ့ပျက်ကွက်သူမရှိပါ။ အထက်ပါ ကိုယ်စားလှယ်များရဲ့ ခွင့်ပန်ကြားမှုအား ခွင့်အဖြစ် ခွင့်ပြုပေးပါရန် လေးစားစွာဖြင့် ပန်ကြားအပ်ပါ ခင်ဗျား။</speech> 
<speech type='speaker'>ခွင့်ပန်ကြားသူအားလုံးကို ခွင့်ပြုပါတယ်။</speech>
<title>ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကို မှတ်တမ်း တင်ခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့်ရှိတဲ့ လွှတ်တော်ကိုယ်စားလှယ် ၄၃၃ ဦး ယခင်က ခွင့်ပန်ကြား၍ ခွင့်ပြု ထားသူ ၃ ဦး ယနေ့ခွင့်ပြု ထားသူ ၅ ဦးဖြစ်၍ လွှတ်တော်က ခွင့်ပြု ထားသူ စုစုပေါင်း ၈ ဦးဖြစ်ပါတယ်။ ခွင့်မဲ့ပျက်ကွက်သူမရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေ တင်ပြချက်ကိုအတည်ပြုရန် လွှတ်တော်က သဘောတူပါ သလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
လွှတ်တော်က သဘောတူတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)
</speech>
</leave>
</preface><discussion>
<order>
<title>
ပြည်သူ့လွှတ်တော်ဥက္ကဋ္ဌထံသို့ ပေးပို့လာသော ဂုဏ်ယူဝမ်းမြောက်ကြောင်း သဝဏ်လွှာများကို လွှတ်တော်က မှတ်တမ်းတင်ခြင်း
</title>
<speech type='speaker'>
အစီအစဉ်များကို ဆက်လက်ဆောင်ရွက်သွားပါမယ်။ လွှတ်တော် ကိုယ်စားလှယ်များ ခင်ဗျား။ ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး ပထမနေ့ကို ၂၀၁၆ ခုနှစ်၊ ဖေဖော်ဝါရီလ ၁ ရက်နေ့မှာ ကျင်းပပြုလုပ်ခဲ့ပြီး ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၁၀၊ ၁၁၊ ၁၂ နှင့် ၁၃ တို့အရ ပြည်သူ့လွှတ်တော် ဥက္ကဋ္ဌနှင့် ဒုတိယဥက္ကဋ္ဌတို့ကို ရွေးကောက်တင်မြှောက် ခဲ့ပါတယ်။ ပြည်သူ့လွှတ်တော်ဥက္ကဋ္ဌအဖြစ် ရွေးကောက်တင်မြှောက်ခြင်းခံရသည့်အတွက် ပြည်သူ့လွှတ်တော်ဥက္ကဋ္ဌထံသို့ ဂျပန်နိုင်ငံ အောက်လွှတ်တော် H.E. Mr. Tadamori OSHIMA ထံမှ ၂၀၁၆ ခုနှစ်၊ ဖေဖော်ဝါရီလ ၂၃ ရက်နေ့ တွင်လည်းကောင်း၊ အယ်လ်ဂျီးရီးယား ပြည်သူ့ဒီမိုကရက်တစ်သမ္မတနိုင်ငံ အမျိုးသားလွှတ်တော် ဥက္ကဋ္ဌ ဒေါက်တာမိုဟာမက် လားဘီ အိုး မီလီဖာထံမှ ၂၀၁၆ ခုနှစ်၊ ဖေဖော်ဝါရီလ ၂၄ ရက်နေ့တွင် လည်းကောင်း၊ ဆလိုဗက်သမ္မတနိုင်ငံ အမျိုးသားကောင်စီဥက္ကဋ္ဌ H.E. Mr. Peter Pellegrini ထံမှ ၂၀၁၆ ခုနှစ်၊ ဖေဖော်ဝါရီလ ၂၄ ရက်နေ့တွင်လည်းကောင်း၊ ပြင်သစ်နိုင်ငံ အောက်လွှတ်တော် (National Assembly) 289 H.E. Mr. Claude BARTOLONE oog jooGazdi cucuSolow ၂၅ ရက်နေ့တွင်လည်းကောင်း၊ ပိုလန်သမ္မတနိုင်ငံ အောက်လွှတ်တော်(Sejm) ဥက္ကဋ္ဌ H.E. Mr. Morek Kuchcinski ထံမှ ၂၀၁၆ ခုနှစ်၊ ဖေဖော်ဝါရီလ ၂၆ ရက်နေ့တွင်လည်းကောင်း ဝမ်းမြောက် ကြောင်း သဝဏ်လွှာပေးပို့လာမှုကို မှတ်တမ်းတင်ထားရှိမည်ဖြစ်ကြောင်း လွှတ်တော်သို့ အသိပေး တင်ပြပါတယ်။
</speech>
</order>
<FormationOfCommittee>
<title>ပြည်သူ့လွှတ်တော် ကော်မတီအမည် ပြင်ဆင်ခြင်း၊ ကော်မတီအဖွဲ့ဝင်များ အစားထိုး ပြင်ဆင်ဖွဲ့စည်းခြင်းတို့နှင့် စပ်လျဉ်း၍ လွှတ်တော်၏ အတည်ပြုချက်ရယူခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ပြည်သူ့လွှတ်တော်က ဖွဲ့စည်းထား သောကော်မတီများမှ ကော်မတီတစ်ခု အမည်ပြင်ဆင်ခြင်းနှင့် ကော်မတီအဖွဲ့ဝင်များ အစားထိုး ပြင်ဆင်ဖွဲ့စည်းခြင်းကို ဆောင်ရွက်သွားမှာဖြစ်ပါတယ်။ ဒါကြောင့် ပြည်သူ့လွှတ်တော်တွင်၁၇-၂-၂၀၁၆ ရက် နေ့မှာ စတင်ဖွဲ့စည်းခဲ့တဲ့ တောင်သူလယ်သမား၊ အလုပ်သမားနှင့်လူငယ်ရေးရာ ကော်မတီအမည်အား တောင်သူလယ်သမားနှင့်အလုပ်သမားရေးရာကော်မတီဟု ပြင်ဆင်သတ်မှတ် မှာဖြစ်ပါတယ်။ ဒါ့အပြင် ပြည်သူ့ငွေစာရင်းကော်မတီမှ အဖွဲ့ဝင် ဒေါက်တာဦးတင်အောင်၊ ကျောက်ဆည်မဲဆန္ဒနယ်အစား ဦးကျော်တင့်၊ တပ်ကုန်းမဲဆန္ဒနယ်အားလည်းကောင်း၊ ဦးရွှေလှ(ခ)ဦးရွှေလှဝင်း၊ သင်္ဃန်းကျွန်း မဲဆန္ဒနယ်အစား ဦးသိန်းတန်၊ လှည်းကူးမဲဆန္ဒနယ်အားလည်းကောင်း၊ ဒေါက်တာဦးအောင်ခင်၊ ပြင်ဦးလွင် မဲဆန္ဒနယ်အစား ဦးအောင်ဝင်း၊ မှော်ဘီမဲဆန္ဒနယ်အား လည်းကောင်း၊ ဦးမျိုးညွန့်၊ ဟုမ္မလင်း မဲဆန္ဒနယ်အစား ဦးမြင့်ကြည်၊ ကသာ မဲဆန္ဒနယ်အား လည်းကောင်း၊ လွှတ်တော်အခွင့်အရေးကော်မတီမှ အဖွဲ့ဝင် ဦးခွန်မောင်သောင်း၊ ပင်လောင်း မဲဆန္ဒနယ်အစား ဦးသောင်းဌေးလင်း၊ ပုသိမ်ကြီး မဲဆန္ဒနယ်အားလည်းကောင်း၊ တိုင်းရင်းသားရေးရာနှင့် ပြည်တွင်းငြိမ်းချမ်းရေး ဖော်ဆောင်မှုကော်မတီမှ အဖွဲ့ဝင် ဒေါ်မြခွာညိုဦး၊ ရွှေတောင်မဲဆန္ဒနယ် အစား ဦးကျော်မင်း၊ လက်ပံတန်းမဲဆန္ဒနယ်အားလည်းကောင်း၊ ဘဏ်များနှင့်ငွေကြေးဆိုင်ရာဖွံ့ဖြိုး တိုးတက်ရေးကော်မတီမှ အဖွဲ့ဝင် ဦးစိုးမြင့်၊ ပင်းတယမဲဆန္ဒနယ်အစား ဦးအောင်စိုး၊ ယင်းမာပင် မဲဆန္ဒနယ်အားလည်းကောင်း၊ ဦးကံမြင့်၊ သရက်မဲဆန္ဒနယ်အစား ဦးရဲထွန်းဝင်း၊ ပေါက်မဲဆန္ဒနယ် အားလည်းကောင်း၊ သယံဇာတနှင့်သဘာဝပတ်ဝန်းကျင်ထိန်းသိမ်းရေးဆိုင်ရာကော်မတီမှ အဖွဲ့ဝင် ဦး မြတ်လေးဦး၊ ထီးလင်းမဲဆန္ဒနယ်အစား ဒေါ်အေးအေးမူ(ခ)ဒေါ်ရှားမီး၊ ကလေးမဲဆန္ဒနယ်အား လည်းကောင်း၊ ပို့ဆောင်ရေး၊ ဆက်သွယ်ရေးနှင့်ဆောက်လုပ်ရေးဆိုင်ရာကော်မတီမှ အဖွဲ့ဝင် ဦးကြည်မိုးနိုင်၊ ရေတာရှည်မဲဆန္ဒနယ်အစား ဦးစောသလေးစော၊ ရွှေကျင်မဲဆန္ဒနယ်အား လည်းကောင်း၊ ဦးဇော်ဝင်း၊ ထန်းတပင်မဲဆန္ဒနယ်အစား ဒေါက်တာဦးခင်မောင်မောင်၊ ဒဂုံမြို့သစ် (မြောက်ပိုင်း)မဲဆန္ဒနယ်အားလည်းကောင်း၊ ရင်းနှီးမြှုပ်နှံမှုနှင့် စက်မှုလက်မှုဖွံ့ဖြိုးတိုးတက်ရေး ကော်မတီမှ အဖွဲ့ဝင် ဦးကျော်မျိုးမင်း၊ မိုးညို မဲဆန္ဒနယ်အစား ဦးသန်းညွန့်၊ ဖြူးမဲဆန္ဒနယ်အား လည်းကောင်း၊ ဦးအောင်စိုး၊ သရက်ချောင်းမဲဆန္ဒနယ်အစား ဦးနေလင်းထွန်း၊ ဘုတ်ပြင်းမဲဆန္ဒနယ် အားလည်းကောင်း၊ ဦးအောင်သန်းစိန်၊ ခန္တီးမဲဆန္ဒနယ်အစား ဦးကျော်စိုး၊ ဗန်းမောက်မဲဆန္ဒနယ်အား လည်းကောင်း၊ ဦးရဲလွင်၊ အလုံမဲဆန္ဒနယ်အစား ဦးသန့်ဇင်ထွန်း၊ ဒက္ခိဏသီရိမဲဆန္ဒနယ်အား လည်းကောင်း၊ စီးပွားရေးနှင့်ဘဏ္ဍာရေးဖွံ့ဖြိုးတိုးတက်ရေးကော်မတီမှ အဖွဲ့ဝင် ဦးလဂန်ဇယ်ဂျုံး၊ ဝိုင်းမော်မဲဆန္ဒနယ်အစား ဦးကျော်မင်းလှိုင်၊ ဥတ္တရသီရိမဲဆန္ဒနယ်အားလည်းကောင်း၊ ဦးဘိုကြီး၊ ချောက်မဲဆန္ဒနယ်အစား ဒေါက်တာဦးအေးမောင်၊ ခရမ်းမဲဆန္ဒနယ်အားလည်းကောင်း၊ ဦးခင်ချို၊ လှိုင်းဘွဲ့မဲဆန္ဒနယ်အစား ဦးသိန်းထွန်း၊ သာပေါင်းမဲဆန္ဒနယ်အားလည်းကောင်း၊ ပြည်သူ့ရေးရာစီမံ ခန့်ခွဲမှုကော်မတီမှ အဖွဲ့ဝင် ဒေါ်ချိုချိုဝင်း၊ မော်လိုက်မဲဆန္ဒနယ်အစား ဒေါက်တာဒေါ်ပြီး၊ အင်းတော် မဲဆန္ဒနယ်အားလည်းကောင်း ကော်မတီအဖွဲ့ဝင်များ အစားထိုးပြင်ဆင်ဖွဲ့စည်းမှာဖြစ်ပါတယ်။ တင်ပြ ခဲ့တဲ့ကော်မတီအမည်ပြင်ဆင်ခြင်းနှင့် ကော်မတီအဖွဲ့ဝင်(၁၉)ဦး အစားထိုးပြင်ဆင်ဖွဲ့စည်းခြင်းကို အတည်ပြုရန် လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
လွှတ်တော်က သဘောတူတဲ့အတွက် ကော်မတီအမည်ပြင်ဆင်ခြင်းနှင့် ကော်မတီအဖွဲ့ဝင်(၁၉)ဦး အစားထိုးပြင်ဆင်ဖွဲ့စည်းခြင်းကို လွှတ်တော်က အတည်ပြုကြောင်း ကြေညာပါတယ်။ (ဩဘာသံများ) 
</speech>
<title>ပြည်သူ့လွှတ်တော် ဥပဒေရေးရာနှင့်အထူးကိစ္စရပ်များ လေ့လာဆန်းစစ်သုံးသပ်ရေးကော်မရှင် ရုပ်သိမ်းခြင်းနှင့်စပ်လျဉ်း၍ လွှတ်တော်သို့ အသိပေးတင်ပြခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒုတိယအကြိမ် ပြည်ထောင်စု လွှတ်တော် ပထမပုံမှန်အစည်းအဝေး ဆဋ္ဌမနေ့ဖြစ်တဲ့ ၁-၃-၂၀၁၆ ရက်နေ့တွင် အဖွဲ့ဝင် ၃၅ ဦးပါဝင် သော ဥပဒေရေးရာနှင့်အထူးကိစ္စရပ်များ လေ့လာဆန်းစစ်သုံးသပ်ရေးကော်မရှင်ကို ပြည်ထောင်စု လွှတ်တော်၏အမိန့်ကြော်ငြာစာအမှတ်(၃၀/၂၀၁၆)ဖြင့် ဖွဲ့စည်းခဲ့ပါတယ်။ ယင်းကော်မရှင်ရဲ့ အဖွဲ့ဝင် ၂၃ ဦးမှာ ပြည်သူ့လွှတ်တော်က ၄-၂-၂၀၁၆ ရက်နေ့တွင် ဖွဲ့စည်းခဲ့တဲ့ ဥပဒေရေးရာနှင့်အထူးကိစ္စရပ် များ လေ့လာဆန်းစစ်သုံးသပ်ရေးကော်မရှင်မှ အဖွဲ့ဝင်များဖြစ်ကြပါတယ်။ ဒါ့ကြောင့် ပြည်သူ့ လွှတ်တော်ကဖွဲ့စည်းခဲ့တဲ့ ဥပဒေရေးရာနှင့်အထူးကိစ္စရပ်များ လေ့လာဆန်းစစ်သုံးသပ်ရေးကော်မရှင် ကို ၁-၃-၂၀၁၆ ရက်နေ့တွင် ပြည်သူ့လွှတ်တော်ရုံး၏ အမိန့်ကြော်ငြာစာအမှတ်(၃၇/၂၀၁၆)ဖြင့် ရုပ်သိမ်းကြောင်း လွှတ်တော်သို့ အသိပေးတင်ပြပါတယ်။
</speech>
<title>ကော်မတီများဖွဲ့စည်းရခြင်းနှင့်စပ်လျဉ်း၍ ဒုတိယဥက္ကဋ္ဌက ဆွေးနွေးတင်ပြခြင်း</title>
<speech type='speaker'>
အစီအစဉ်များကို ဆက်လက်ဆောင်ရွက်သွားမှာဖြစ်ပါတယ်။ လွှတ်တော် ကိုယ်စားလှယ်များခင်ဗျား။ ပြည်သူ့လွှတ်တော်က ဖွဲ့စည်းခဲ့တဲ့ ကော်မတီ ၁၈ ခုနှင့်စပ်လျဉ်းပြီး ပြည်သူ့လွှတ်တော် ဒုတိယဥက္ကဋ္ဌက ဆွေးနွေးသွားမှာဖြစ်ပါတယ်။ ဆွေးနွေးဖို့ ဒုတိယဥက္ကဋ္ဌအား ဖိတ်ကြားအပ်ပါတယ်။
</speech>
<speech type='vicespeaker'>
လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော် ကိုယ်စားလှယ်များအားလုံး မင်္ဂလာအပေါင်းနှင့် ပြည့်စုံကြပါစေကြောင်း ဂါရဝပြုနှုတ်ခွန်းဆက်သ အပ်ပါတယ်။ ယနေ့ ကျွန်တော့်အနေနဲ့ တင်ပြလိုတဲ့အကြောင်းအရာကတော့ ပြည်သူ့လွှတ်တော်မှာ ဖွဲ့စည်းထားရှိတဲ့ ကော်မတီများနှင့်ပတ်သက်လို့ ကော်မတီဝင်များမှ သိသင့်သိထိုက်ပြီး လိုက်နာဆောင်ရွက် ရမယ့်ကိစ္စများကို အကျဉ်းချုပ် ကောက်နုတ်တင်ပြသွားမှာ ဖြစ်ပါတယ်။ ပြည်သူ့လွှတ်တော်အနေနဲ့ ဖွဲ့စည်းပုံအခြေခံဥပဒေပုဒ်မ ၁၁၅ ပုဒ်မခွဲ(က) ၂၀၁၂ ခုနှစ်၊ ပြည်သူ့လွှတ်တော် ဆိုင်ရာဥပဒေပုဒ်မ ၂၄ နှင့် ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၄၄ တို့အရ ဥပဒေကြမ်းကော်မတီ၊ ပြည်သူ့ငွေစာရင်းကော်မတီ၊ လွှတ်တော်အခွင့်အရေး ကော်မတီနှင့်အစိုးရ၏ အာမခံချက်များ၊ ကတိများနှင့် တာဝန်ခံချက်များ စိစစ်ရေးကော်မတီကို ပြည်သူ့လွှတ်တော် ကိုယ်စားလှယ်များဖြင့် ၅-၂-၂၀၁၆ ရက်နေ့နှင့် ၈-၂-၂၀၁၆ ရက်နေ့မှာ ဖွဲ့စည်းခဲ့ပါတယ်။ ပြည်သူ့လွှတ်တော်မှာ အမြဲတမ်းကော်မတီ (၄)ရပ်အပြင် လုပ်ငန်းလိုအပ်ချက်အရ တခြားသော ကော်မတီများကိုလည်း တိုးချဲ့ဖွဲ့စည်းခဲ့ပါတယ်။ ဖွဲ့စည်းပုံအခြေခံဥပဒေပုဒ်မ ၁၁၅ ပုဒ်မခွဲ(ဂ) ၂၀၁၂ ခုနှစ်၊ ပြည်သူ့လွှတ်တော်ဆိုင်ရာဥပဒေပုဒ်မ ၂၇ နှင့် ၂၀၁၃ ခုနှစ်၊ ပြည်သူ့လွှတ်တော်ဆိုင်ရာ နည်းဥပဒေ ၁၀၆ တို့မှာ ဥပဒေပြုရေး၊ အုပ်ချုပ်ရေး၊ တိုင်းရင်းသားလူမျိုးများအရေး၊ စီးပွားရေး၊ ဘဏ္ဍာရေး၊ လူမှုရေး၊ နိုင်ငံခြားရေးတို့အပြင် အခြားရေးရာ ကိစ္စများကို လေ့လာတင်ပြစေရန် လိုအပ်ပါက လွှတ်တော်ကော်မတီများကို ပြည်သူ့လွှတ်တော် ကိုယ်စားလှယ်များဖြင့် ကာလသတ်မှတ်၍ ဖွဲ့စည်းနိုင်ကြောင်း ပြဋ္ဌာန်းထားရှိသဖြင့် ၂၆-၂-၂၀၁၆ ရက်နေ့အထိ ကော်မတီ ၁၄ ခုကို တိုးချဲ့ဖွဲ့စည်းခဲ့ ပြီးဖြစ်ပါတယ်။ ကျွန်တော့်အနေနဲ့လည်း လွှတ်တော် ဥက္ကဋ္ဌတာဝန်ပေးအပ်ချက်အရ လွှတ်တော်ဆိုင်ရာ ကော်မတီများ၏ တာဝန်၊ လုပ်ပိုင်ခွင့်၊ ရပိုင်ခွင့်နှင့် သက်တမ်းများကို လွှတ်တော်သို့ ဖတ်ကြားတင်ပြခဲ့ပြီး ဖြစ်ပါတယ်။ လွှတ်တော်များ၏ အဓိက လုပ်ငန်းများဟာ ဥပဒေပြုခြင်းနှင့် အချင်းချင်းအပြန်အလှန် ထိန်းကျောင်းခြင်းတို့ဖြစ်ကြောင်း ဖွဲ့စည်းပုံအခြေခံဥပဒေပုဒ်မ ၁၁ ပုဒ်မခွဲ(က)မှာ ပြဋ္ဌာန်းထားရှိပြီး ဖြစ်ပါတယ်။ လွှတ်တော်ရဲ့ ဥပဒေပြုခြင်းနှင့် အချင်းချင်းအပြန်အလှန် ထိန်းကျောင်းခြင်းတာဝန်များဟာ အင်မတန်မှ နက်နဲ ကျယ်ပြန့်ပြီး များပြားတဲ့တာဝန်များဖြစ်ပါတယ်။ လွှတ်တော်မှဒီတာဝန်တွေကို ကျေပွန်စွာထမ်းဆောင်နိုင်ဖို့ ကဏ္ဍအလိုက်ခွဲပြီး လိုအပ်တဲ့ကော်မတီများကို ဥပဒေ၊ နည်းဥပဒေများနှင့်အညီ လွှတ်တော်၏ အတည်ပြုချက်ဖြင့် လွှတ်တော် ဥက္ကဋ္ဌက ဖွဲ့စည်းတာဝန်ပေးအပ်ခြင်း ဖြစ်ပါတယ်။ လွှတ်တော် ကော်မတီဟာ လွှတ်တော်ကို တာဝန်ခံရမှာ ဖြစ်သလို လွှတ်တော်အစည်းအဝေး ကျင်းပချိန် မဟုတ် လျှင်လည်း လွှတ်တော်ဥက္ကဋ္ဌကို တာဝန်ခံရမှာဖြစ်ပါတယ်။ တစ်နည်းအားဖြင့်ဆိုလျှင် လွှတ်တော် ကော်မတီများဟာ လွှတ်တော် ကျင်းပနေတဲ့အချိန် သာမက လွှတ်တော်ရပ်နားတဲ့အချိန်များမှာပါ ကော်မတီ၏လုပ်ငန်း တာဝန်များကို ထမ်းဆောင်ရမှာဖြစ်ကြောင်း လေ့လာတွေ့ရှိရပါတယ်။ လွှတ်တော် ကော်မတီများဟာ ကော်မတီ ကျင်းပချိန်မှာ လွှတ်တော်ကိုလည်းကောင်း၊ လွှတ်တော် ရပ်နားချိန်မှာ လွှတ်တော်ဥက္ကဋ္ဌ ကိုလည်းကောင်း တာဝန်ခံရမှာဖြစ်တဲ့အတွက် မိမိတို့၏ ကော်မတီတာဝန် ထမ်းဆောင်မှုနှင့် စပ်လျဉ်းတဲ့ အစီရင်ခံစာများကို အချိန်နှင့်တစ်ပြေးညီ လွှတ်တော်ဥက္ကဋ္ဌထံ တင်ပြရမှာဖြစ်ပါတယ်။ လေးစားရပါသော ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များခင်ဗျား။ နိုင်ငံတော်ရဲ့ အချုပ်အခြာအာဏာများဖြစ်တဲ့ ဥပဒေပြုရေး၊ အုပ်ချုပ်ရေးနှင့် တရားစီရင်ရေးအာဏာသုံးရပ်ကို တက်နိုင်သမျှ ပိုင်းခြားသုံးစွဲဖို့လိုအပ်သလို ဒီမဏ္ဍိုင်သုံးရပ်ပါတာဝန်များကို ကျင့်သုံးရာမှာလည်း မဏ္ဍိုင် တစ်ခုနှင့်တစ်ခုဟာ ဥပဒေနှင့်အညီ သဟဇာတဖြစ်ဖို့လည်း လိုအပ်ပါတယ်။ မဏ္ဍိုင်သုံးရပ်က စီမံခန့်ခွဲတဲ့ ဥပဒေများအပေါ်အခြေခံပြီး အချင်းချင်းအပြန်အလှန်ထိန်းကျောင်းဖို့ လိုအပ်မှာဖြစ်ပါ တယ်။ ယနေ့ မဏ္ဍိုင်ကြီး(၃)ရပ်က စီမံခန့်ခွဲကျင့်သုံးတဲ့ ဥပဒေပေါင်းဟာ ၄၀၀ ကျော်ရှိတယ်ဆိုတာကို လေ့လာသိရှိရပါတယ်။ အုပ်ချုပ်ရေးနှင့်တရားစီရင်ရေးကဏ္ဍတွေက တာဝန်ယူစီမံခန့်ခွဲတဲ့ ဥပဒေ များကို သက်ဆိုင်ရာ လွှတ်တော်ကော်မတီများအလိုက် စိစစ်ရမယ့်ဥပဒေများစာရင်းကို လွှတ်တော် ရုံးက အခုပြုစုနေတယ်ဆိုတာ သိရှိရပါတယ်။ မကြာမီကာလအတွင်း လွှတ်တော်ကော်မတီများကို ပေးပို့သွားမှာဖြစ်ပါတယ်။ ကော်မတီများအနေနဲ့ မိမိတို့စိစစ်ရမယ့်ဥပဒေများကို ပြည်သူ့လွှတ်တော် ဆိုင်ရာနည်းဥပဒေ ၅၉ မှာ ပါအတိုင်း အခြေခံရမည့်မူ (၁၂)ချက်အပေါ် အခြေခံပြီး စိစစ်သွားရမှာ ဖြစ်ပါတယ်။ အလားတူ ဥပဒေကြမ်းတင်သွင်းမယ်ဆိုရင်လည်း ဒီအခြေခံရမည့်မူ (၁၂)ချက်အပေါ် အခြေခံပြီး ဥပဒေကြမ်းကို ရေးဆွဲရမှာဖြစ်ပါတယ်။ အခြေခံရမည့်မူ (၁၂)ချက်ကတော့ - (က) ဖွဲ့စည်းပုံအခြေခံဥပဒေနှင့်တည်ဆဲဥပဒေများပါ ပြဌာန်းချက်များနှင့် ညီညွတ်ခြင်း ရှိ/မရှိ။ (ခ) နိုင်ငံတော်က ချမှတ်ထားသောမူဝါဒများ၊ ဦးတည်ချက်များနှင့်ညီညွတ်မှု ရှိ/မရှိ။ (ဂ) နိုင်ငံတော်နှင့် အများပြည်သူတို့၏အကျိုးစီးပွားကို အလေးထားပြီး ကာကွယ် စောင့်ရှောက်ရေးကို ဦးတည်ခြင်းရှိ/မရှိ။ (ဃ) နိုင်ငံတော်တည်တံ့ခိုင်မြဲရေးနှင့် လုံခြုံရေးကို အန္တရာယ်ပြု ထိပါးစေမည့်အချက်များ ပါဝင်ခြင်းရှိ/မရှိ။ (င) နိုင်ငံတော်၏ ပကတိအခြေအနေများနှင့် လိုက်လျောညီထွေမှု ရှိ/မရှိ။ (စ) အများပြည်သူ၏ လုံခြုံရေးနှင့် ပစ္စည်းလုံခြုံရေးကို ထိခိုက်ခြင်း ရှိ/မရှိ။ (ဆ) တိုင်းရင်းသားစည်းလုံးညီညွတ်ရေးကို ထိခိုက်ပျက်ပြားစေမည့် အရေးအသား၊ အသုံးအနှုန်းများပါဝင်ခြင်းရှိ/မရှိ။ (ဇ) ပြည်ထောင်စုဝန်ကြီးဌာနတစ်ခုနှင့် အစိုးရအဖွဲ့အစည်းတစ်ခု၏လုပ်ပိုင်ခွင့်များ၊ အစိုးရဌာနအဖွဲ့အစည်းတစ်ခုနှင့်တစ်ခု၏ လုပ်ပိုင်ခွင့်များရောထွေးခြင်းရှိ/မရှိ။၉ (ဈ) အပြည်ပြည်ဆိုင်ရာ၊ ဒေသဆိုင်ရာ သို့မဟုတ် ဒေသအချင်းချင်းဆိုင်ရာစာချုပ်များသဘော တူညီချက်များပါ တာဝန်အရရေးဆွဲသော ဥပဒေကြမ်းဖြစ်လျှင် ထိုစာချုပ်များ သဘော တူညီစာချုပ်များပါ မြန်မာနိုင်ငံက သဘောတူလက်ခံထားသော အချက် များနှင့် လိုက်လျောညီထွေခြင်းရှိ/မရှိနှင့် နိုင်ငံတော်၏အချုပ်အခြာအာဏာကို ထိပါးခြင်းရှိ/မရှိ။ (ည) သက်ဆိုင်ရာဥပဒေကြမ်းနှင့် သက်ဆိုင်သော မူပိုင်းဆိုင်ရာအချက်အလက်များ ပြည့်စုံစွာပါဝင်ခြင်းရှိ/မရှိ။ (ဋ) ဥပဒေကြမ်းပါ ပြဋ္ဌာန်းချက်များကို လက်တွေ့အကောင်အထည်ဖော်ဆောင်ရွက်နိုင်မည့်အခြေအနေရှိ/မရှိ။ (ဌ) ဥပဒေကြမ်း၏ ရည်ရွယ်ချက်များကို အကောင်အထည်ဖော်ဆောင်ရွက်နိုင်ရန်ပြဋ္ဌာန်းချက်များ ပြည့်စုံစွာပါရှိခြင်းရှိ/မရှိတို့ကို သေချာစွာလေ့လာစိစစ်ရမှာ ဖြစ်ပါ တယ်။ ဒီလို လေ့လာစိစစ်တဲ့အခါမှာ ကော်မတီများဟာ သက်ဆိုင်ရာ ပြည်ထောင်စုအစိုးရအဖွဲ့ အပါ အဝင် ပြည်ထောင်စုအဖွဲ့အစည်းတို့နှင့် တိုက်ရိုက်ဆက်သွယ်ပြီး ဖြေကြားနိုင်သည့် တာဝန်ရှိ ပုဂ္ဂိုလ်များအားလည်းကောင်း၊ လုပ်ငန်းနှင့်ဆက်စပ်သော အကြောင်းအရာများကို သိရှိနားလည် သည်ဟု ယူဆသူများအားလည်းကောင်း ဖိတ်ကြား၍ ပွင့်လင်းမြင်သာစွာ မေးမြန်းဆွေးနွေးခြင်းများကို ဆောင်ရွက်ပြီး အစီရင်ခံစာပြုစု၍ လွှတ်တော်သို့တင်ပြရမှာ ဖြစ်ပါတယ်။ ဒီလို မေးမြန်းဆွေးနွေး ပြောဆိုရာ၌လည်းကောင်း၊ လွှတ်တော်မှာ ဆွေးနွေးတဲ့အခါမှာလည်းကောင်း၊ ပြည်ထောင်စု မပြိုကွဲရေး၊ တိုင်းရင်းသားစည်းလုံးညီညွတ်မှုမပြိုကွဲရေးနှင့် အချုပ်အခြာအာဏာ တည်တံ့ခိုင်မြဲ ရေးတို့ကို ထိခိုက်ခြင်း၊ အခြားပါတီတစ်ခုခုကို ထိခိုက်ပုတ်ခတ်ပြောဆိုခြင်း၊ နိုင်ငံတော်နှင့် နိုင်ငံသားများရဲ့ အကျိုးစီးပွားကို ထိခိုက်စေခြင်း၊ နိုင်ငံတော်၏ကျေးဇူးသစ္စာကို ဖောက်ဖျက်ခြင်း၊ နိုင်ငံတော်၏ လုံခြုံ ရေးနှင့် လျှို့ဝှက်ချက်များကို တိုက်ရိုက်သော်လည်းကောင်း၊ သွယ်ဝိုက်၍သော် လည်းကောင်း ပေါက်ကြားစေခြင်း၊ ပုဂ္ဂိုလ်တစ်ဦးဦး၏ အကျင့်စာရိတ္တ သို့မဟုတ် အပြု အမူနှင့် စပ်လျဉ်း၍ ပြောဆိုခြင်း၊ ဖွဲ့စည်းပုံအခြေခံဥပဒေပါ ပြဋ္ဌာန်းချက်များကို ဖောက်ဖျက်ခြင်းစသည့် ဆွေးနွေးပြောဆိုမှုများကိုလည်း သတိပြု ရှောင်ကြဉ်ရမှာဖြစ်ပါတယ်။ ဒါ့အပြင် ပြည်သူ့လွှတ်တော်ဆိုင်ရာဥပဒေ ပုဒ်မ ၅၆ ပုဒ်မခွဲ(စ)တွင် လျှို့ဝှက်စွာထိန်းသိမ်းထားရှိရမည့် လွှတ်တော်ဆိုင်ရာ စာရွက်စာတမ်းများ၊ အကြောင်းအရာများ၊ အချက်အလက်များ၊ ကိန်းဂဏန်းများ၊ ရုပ်ပုံကားချပ်များနှင့် အခြားအထောက်အထားများကို ပြင်ပသို့ပေါက်ကြားစေရန် ပြောဆိုခြင်း၊ ရေးသားခြင်း၊ ပုံနှိပ်ခြင်း၊ ဖြန့်ချိခြင်း သို့မဟုတ် တစ်နည်းနည်းဖြင့် ဆက်သွယ်ပေးပို့ခြင်းမပြု ရလို့ပါရှိပါတယ်။ ဒီအချက်တွေကို မည်သူမဆို ဖောက်ဖျက်ကျူးလွန်ပါက ထိုသူကို နှစ်နှစ်ထက်မပိုသော ထောင်ဒဏ်ဖြစ် စေ၊ ကျပ်နှစ်သိန်းထက် မပိုသော ငွေဒဏ်ဖြစ်စေ၊ ဒဏ်နှစ်ရပ်လုံးချမှတ်ရမည့်အပြင် ပြဋ္ဌာန်းထားရှိတဲ့ အတွက် ကော်မတီက အစီရင်ခံစာကို လွှတ်တော်သို့ အစီရင်ခံစာမတင်ပြမီ ၎င်းအချက်အလက်များကို ပြင်ပသို့ ပေါက်ကြားခြင်းမရှိအောင် လျှို့ဝှက်စွာ ထိန်းသိမ်းထားရှိရမှာလည်း ဖြစ်ပါတယ်။ ကော်မတီဝင် တစ်ယောက်ဟာ တစ်ဆက်တည်းကျင်းပတဲ့ ကော်မတီအစည်းအဝေးများသို့ သက်ဆိုင်ရာကော်မတီဥက္ကဌရဲ့ ခွင့်ပြုချက်မရဘဲ သုံးကြိမ်တိုင်တိုင်မတက်ရောက်လျှင် ကော်မတီ ဝင်အဖြစ်မှ အလိုအလျောက် ရပ်စဲသည်ဟု ပြည်သူ့လွှတ်တော်ဆိုင်ရာနည်းဥပဒေ ၄၉ နည်းဥပဒေခွဲ (က)မှာ ပြဋ္ဌာန်းထားရှိတာကိုလည်း သတိပြုစေလိုပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ ခင်ဗျား။ ကော်မတီဟာ တရားမျှတ၍ ခေတ်နှင့်လျော်ညီသော ဥပဒေပြဋ္ဌာန်းနိုင်ရေးအတွက် ဆောင်ရွက်ရမှာဖြစ်ပါတယ်။ လွှတ်တော်ဟာ နိုင်ငံတော်နှင့် နိုင်ငံသားများအတွက် လိုအပ်ချက်များကို ဆောင်ရွက်ပေးရတဲ့ အကြီးမားဆုံးသော ဥပဒေပြု အဖွဲ့အစည်းလည်း ဖြစ်ပါတယ်။ လွှတ်တော်စနစ် ပိုမိုခိုင်မာလာစေရန် ကော်မတီရဲ့ အရည်အသွေး မြင့်မားလာစေရေးအတွက် အလေးထားဆောင်ရွက် ရန်လည်း လိုအပ်ပါတယ်။ လွှတ်တော်နှင့် ကော်မတီများ၏ အရည်အသွေးမြှင့်တင်ရေးအတွက် ပြည်တွင်းပြည်ပအဖွဲ့အစည်း အသီးသီးကို ဖိတ်ခေါ်ပြီး အလုပ်ရုံဆွေးနွေးပွဲများ၊ အရည်အသွေး မြှင့်တင်မှုဆိုင်ရာသင်တန်းများကို လွှတ်တော်ကဦးစီး၍ စီစဉ်ဆောင်ရွက်ပေးလျက်ရှိပါတယ်။ ၎င်းတို့ထံမှရရှိတဲ့ အတွေ့အကြုံ များ၊ လေ့လာသင်ကြားရရှိမှုများကို မိမိတို့နိုင်ငံနှင့် ကိုက်ညီသည့် လိုက်လျောညီထွေသည့် အခြေအနေများ ဖြစ်ပေါ်လာအောင် ပေါင်းစပ်ဖန်တီးဆောင်ရွက်သွားရန် လိုအပ်ကြောင်း အကြံပြု တင်ပြလိုပါတယ်။ ကော်မတီများဟာ လွှတ်တော်ကြီးထဲက လွှတ်တော်ငယ် များဖြစ်ကြသည်နှင့်အညီ ကော်မတီများအနေဖြင့် ပေးအပ်ထားတဲ့လုပ်ငန်းတာဝန်များကို ပြည်သူ့ လွှတ်တော်ဆိုင်ရာ ဥပဒေ၊ နည်းဥပဒေနှင့်အညီ ပေးအပ်ထားသော လုပ်ပိုင်ခွင့်များကို အသုံးပြု၍ ဆောင်ရွက်ရမှာ ဖြစ်ပါတယ်။ လွှတ်တော်သို့ ပြည့်စုံကောင်းမွန်တဲ့ အစီရင်ခံစာကို အချိန်မီ တင်ပြဆောင်ရွက်သွားရမှာ ဖြစ်ပါတယ်။ လွှတ်တော်၏ လုပ်ထုံးလုပ်နည်းများအရ ယင်း အစီရင်ခံစာများအပေါ် လွှတ်တော်ကိုယ်စားလှယ်များက အပြန်အလှန်ဝိုင်းဝန်း ဆွေးနွေးပြီး လွှတ်တော်ရဲ့ အဆုံးအဖြတ်များကို ရယူသွားရမှာ ဖြစ်ပါတယ်။ ဒါ့အပြင် ပြည်သူ့အသံ လွှတ်တော် အသံဆိုတဲ့အတိုင်း ပြည်သူတို့၏တင်ပြချက်၊ လိုလားချက်ကိုလည်း အလေးထားဆောင်ရွက်ရမှာ ဖြစ်ပါ တယ်။ မိမိတို့လွှတ်တော်အနေနဲ့ ဥပဒေပြုရေးမဏ္ဍိုင်ကို တာဝန်ယူထမ်းဆောင်ရတာဖြစ်တဲ့အတွက် လွှတ်တော်က ဖွဲ့စည်းပေးထားတဲ့ကော်မတီများဟာ လွှတ်တော်၏ကိုယ်စား သက်ဆိုင်ရာကော်မတီ အလိုက် ခွဲဝေသွားမည့် ဥပဒေများကို စိစစ်တဲ့အခါမှာ တည်ဆဲဥပဒေများဟာ ဒီမိုကရေစီစနစ်နှင့် ကိုက်ညီမှုရှိ/မရှိ၊ နိုင်ငံတော်နှင့် နိုင်ငံသားများအတွက် အကျိုးရှိ/မရှိ စသည်တို့ကို သေချာစွာ လေ့လာစိစစ်ပြီး ပြင်ဆင်ခြင်း၊ ဖြည့်စွက်ခြင်း၊ ပယ်ဖျက်ခြင်းနှင့် အသစ်ရေးဆွဲခြင်းများကို ကိုယ်စွမ်း ဉာဏ်စွမ်းရှိသမျှ ဆောင်ရွက်သွားဖို့ လိုအပ်ကြောင်း တင်ပြရင်း နိဂုံးချုပ်အပ်ပါတယ်ခင်ဗျား။ အားလုံးကို ကျေးဇူးတင်ပါတယ်။(ဩဘာသံများ)
</speech>
</FormationOfCommittee>
</discussion><postface>
<title>
ပြည်သူ့လွှတ်တော်ဥက္ကဋ္ဌက ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၁၄)ရက်မြောက်နေ့ ရပ်နားကြောင်းနှင့် အစည်းအဝေး (၁၅)ရက်မြောက်နေ့ကို ဆက်လက်ကျင်းပမည့် နေ့ရက်နှင့်အချိန်ကို ကြေညာခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ယခု ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၁၄)ရက်မြောက်နေ့ကို ရပ်နားပါ့မယ်။ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၁၅)ရက်မြောက်နေ့ကို ၂၀၁၆ ခုနှစ်၊ မတ်လ ၈ ရက်(အင်္ဂါနေ့) နံနက် ၁၀း၀၀ နာရီအချိန်မှာ ဆက်လက်ကျင်းပမှာဖြစ်ကြောင်း ကြေညာပါတယ်။
</speech>
</postface>
</transcript>
</doc>