<doc>
<docinfo>
<docno>02-13-19.xml</docno>
<term value='02'>ဒုတိယအကြိမ်</term>
<session value='13' />
<sittingday value='19' />

<legislature value='lower'>ပြည်သူ့လွှတ်တော်</legislature>
<title>ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် (၁၃)ကြိမ်မြောက်ပုံမှန်အစည်းအဝေး (၁၉)ရက်မြောက်နေ့မှတ်တမ်း</title>
<date value='11-09-2019'>၁၃၈၁ ခုနှစ်၊ တော်သလင်းလဆန်း ၁၃ ရက် (၂၀၁၉ ခုနှစ်၊ စက်တင်ဘာလ ၁၁ ရက်) (ဗုဒ္ဓဟူးနေ့)</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော် အစည်းအဝေးခန်းမတွင် ဒုတိယအကြိမ် ပြည်သူ့လွှတ်တော် (၁၃) ကြိမ်မြောက်ပုံမှန်အစည်းအဝေး (၁၉)ရက်မြောက်နေ့ကို နံနက် ၁၀း၀၀ နာရီအချိန်၌ စတင် ကျင်းပပါသည်။ ပြည်သူ့လွှတ်တော်အစည်းအဝေးကို ကြီးကြပ်ကွပ်ကဲသူအဖြစ် ပြည်သူ့လွှတ်တော်ဥက္ကဋ္ဌ ဦးတီခွန်မြတ်က ဆောင်ရွက်ပြီး၊ အခမ်းအနားမှူးအဖြစ် ဦးတင်ဝင်းအောင်၊ ညွှန်ကြားရေးမှူးချုပ်၊ ပြည်သူ့လွှတ်တော်ရုံးက ဆောင်ရွက်ပါသည်။</p>
<speech type='mc'>လေးစားအပ်ပါသော ပြည်သူ့လွှတ်တော်ကိုယ်စားလှယ်များနှင့် ဧည့်သည်တော်များခင်ဗျား။ ယခုအချိန်ကစပြီး ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် (၁၃)ကြိမ်မြောက်ပုံမှန်အစည်းအဝေး (၁၉)ရက်မြောက်နေ့အစီအစဉ် စတင်ပါတော့မယ်</speech>
<title>ပြည်သူ့လွှတ်တော်ဥက္ကဋ္ဌနေရာယူခြင်း</title>
<speech type='mc'>ပြည်သူ့လွှတ်တော်ဥက္ကဋ္ဌ ကြွရောက်လာပါပြီခင်ဗျား။</speech>
<p>ပြည်သူ့လွှတ်တော်ဥက္ကဋ္ဌသည် ဥက္ကဋ္ဌအတွက်သတ်မှတ်ထားသည့် စင်မြင့်ပေါ်သို့ ကြွရောက် နေရာယူပါသည်။</p>
<speech type='speaker'>အားလုံးမင်္ဂလာပါခင်ဗျာ။ ကိုယ်စားလှယ်များ။ ။မင်္ဂလာပါ</speech>
<speech type='mc'>အားလုံးထိုင်နိုင်ပါပြီခင်ဗျား။</speech>
<title>ပြည်သူ့လွှတ်တော် အစည်းအဝေးအထမြောက်ကြောင်းနှင့် စတင်ကျင်းပကြောင်းကြေညာခြင်း</title>
<speech type='speaker'>လွှတ်တော်ကိုယ်စားလှယ်များခင်ဗျား။ ဒီကနေ့ကျင်းပတဲ့ ဒုတိယအကြိမ် ပြည်သူ့လွှတ်တော် (၁၃)ကြိမ်မြောက်ပုံမှန်အစည်းအဝေး (၁၉)ရက်မြောက်နေ့မှာ ပြည်သူ့လွှတ်တော် လွှတ်တော်အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ပြည်သူ့ လွှတ်တော်ကိုယ်စားလှယ် ၄၃၃ ဦးရှိသည့်အနက် ၃၇၇ ဦး တက်ရောက်ပါတယ်။ အစည်းအဝေးသို့ တက်ရောက်ခွင့်ရှိသူဦးရေ စုစုပေါင်းရဲ့ ၈၇.၀၇ ရာခိုင်နှုန်းရှိတဲ့အတွက် အစည်းအဝေးအထမြောက် ကြောင်းနှင့်စတင်ကျင်းပကြောင်း ကြေညာပါတယ်။ (ဩဘာသံများ)</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type='speaker'>အစီအစဉ် ၃ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ အစီအစဉ် များကို ကြိုတင်ဖြန့်ဝေထားတဲ့အတိုင်း ဆက်လက်ဆောင်ရွက်သွားပါမယ်။</speech>
<leave><title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type='speaker'>အစီအစဉ် ၄ ဖြစ်ပါတယ်။ ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များအတွက် ခွင့်ပန်ကြားရန် ဖြစ်ပါတယ်</speech>
<speech><mp id='296'>ဦးသောင်းဌေးလင်း(အဖွဲ့ဝင်၊ လွှတ်တော်အခွင့်အရေးကော်မတီ)</mp>လေးစားအပ်ပါ သော ပြည်သူ့လွှတ်တော်ဥက္ကဋ္ဌကြီးခင်ဗျား။ ယနေ့ ၂၀၁၉ ခုနှစ်၊ စက်တင်ဘာလ ၁၁ ရက်နေ့ ဒုတိယ အကြိမ် ပြည်သူ့လွှတ်တော် (၁၃)ကြိမ်မြောက်ပုံမှန်အစည်းအဝေး (၁၉)ရက်မြောက်နေ့သို့ မတက်ရောက် နိုင်ပါသဖြင့် ခွင့်ပန်ကြားသူ လွှတ်တော်ကိုယ်စားလှယ်များ၏ကိုယ်စား ပြည်သူ့လွှတ်တော် လွှတ်တော် အခွင့်အရေး ကော်မတီအဖွဲ့ဝင် ကျွန်တော် ဦးသောင်းဌေးလင်း၊ ပုသိမ်ကြီးမဲဆန္ဒနယ်က ခွင့်ပန်ကြား သွားမှာ ဖြစ်ပါတယ်။ ပြည်သူ့လွှတ်တော်မှာ ယနေ့တက်ရောက်ခွင့်ရှိသော ကိုယ်စားလှယ် ၄၃၃ ဦးရှိပြီး တက်ရောက်သူကိုယ်စားလှယ် ၃၇၇ ဦးရှိကာ ယနေ့ခွင့်ပန်ကြားသူ ၂၇ ဦးရှိပါတယ်။ ခွင့်ပန်ကြားသူများ ကတော့(၁) ဝမ်းတွင်းမဲဆန္ဒနယ်မှ ဦးခင်မောင်စိုး ခွင့် ၁ ရက်၊ (၂) ကျုံပျော်မဲဆန္ဒနယ်မှ ဦးစိုးအောင်နိုင် ခွင့် ၁ ရက်၊ (၃) ယင်းမာပင်မဲဆန္ဒနယ်မှ ဦးအောင်စိုး ခွင့် ၁ ရက်၊ (၄) ခင်ဦးမဲဆန္ဒနယ်မှ ဒေါက်တာဝင်းအောင် ခွင့် ၁ ရက်၊ (၅) ဥတ္တရသီရိမဲဆန္ဒနယ်မှ ဦးကျော်မင်းလှိုင် ခွင့် ၁ ရက်၊ (၆) ဇလွန်မဲဆန္ဒနယ်မှ ဦးအောင်မင်း ခွင့် ၁ ရက်၊ (၇) သရက်မဲဆန္ဒနယ်မှ ဦးကံမြင့် ခွင့် ၁ ရက်၊ (၈) တပ်ကုန်းမဲဆန္ဒနယ်မှ ဦးကျော်တင့် ခွင့် ၁ ရက်၊ (၉) ပေါက်ခေါင်းမဲဆန္ဒနယ်မှ ဒေါ်နီနီဒွန်း ခွင့် ၁ ရက်၊ (၁၀) တောင်သာမဲဆန္ဒနယ်မှ ဦးစစ်အေး ခွင့် ၁ ရက်၊ (၁၁) တောင်ငူမဲဆန္ဒနယ်မှ ဦးခင်မောင်သန်း ခွင့် ၁ ရက်၊ (၁၂) မိုးမောက်မဲဆန္ဒနယ်မှ ဦးဝင်းအောင် ခွင့် ၁ ရက်၊ (၁၃) ဆွမ်ပရာဘွမ်မဲဆန္ဒနယ်မှ ဦးလုံဂျုံဆန်မိုင် အစည်းအဝေးပြီးဆုံးသည်ထိ၊ (၁၄) တောင်ကြီးမဲဆန္ဒနယ်မှ ဒေါက်တာဒေါ်သန်းငွေ ခွင့် ၁ ရက်၊ (၁၅) မြောက်ဦးမဲဆန္ဒနယ်မှ ဦးဦးလှစော ခွင့် ၂ ရက်၊ (၁၆) ဇမ္ဗူသီရိမဲဆန္ဒနယ်မှ ဦးဖြိုးဇေယျာသော်(ခ) ဦးဇေယျာသော် ခွင့် ၁ ရက်၊ (၁၇) မင်္ဂလာဒုံမဲဆန္ဒနယ်မှ ဦးအောင်လှိုင်ဝင်း ခွင့် ၁ ရက်၊ (၁၈) တီးတိန်မဲဆန္ဒနယ်မှ ဦးကျင့်ရှင်းထန် ခွင့် ၃ ရက်၊ (၁၉) တပ်မတော်သားကိုယ်စားလှယ် ဗိုလ်ချုပ်သန်းထွတ်သိန်း ခွင့် ၁ ရက်၊ (၂၀) လောက်ကိုင်မဲဆန္ဒနယ်မှ ဦးလူတယ်ဟုန်(ခ)ဦးအောင်ရွှေ ခွင့် ၃ ရက်၊ (၂၁) ကလေးမဲဆန္ဒနယ်မှ ဒေါ်အေးအေးမူ(ခ)ဒေါ်ရှားမီး ခွင့် ၃ ရက်၊ (၂၂) ကွမ်းခြံကုန်းမဲဆန္ဒနယ်မှ ဦးစိုးသူရထွန်း ခွင့် ၁ ရက်၊ (၂၃) ပျော်ဘွယ်မဲဆန္ဒနယ်မှ ဦးသောင်းအေး ခွင့် ၁ ရက်၊ (၂၄) မတူပီမဲဆန္ဒနယ်မှ ဦးပါထန်း ခွင့် ၃ ရက်၊ (၂၅) သုံးခွမဲဆန္ဒနယ်မှ ဒေါ်စုစုလွင် ခွင့် ၁ ရက်၊ (၂၆) ပေါင်းတည်မဲဆန္ဒနယ်မှ ဦးအေးမင်းအောင်(ခ)ဦးမင်းမင်း ခွင့် ၁ ရက်နှင့် (၂၇) မိုင်းရှူးမဲဆန္ဒနယ်မှ ဦးစိုင်းဝင်းအေး(ခ)ဦးစိုင်းထွန်းအေး ခွင့် ၃ ရက်တို့ဖြစ်ကြပါတယ်။ ယခင် ခွင့်ပန်ကြားသူ ၂၉ ဦး၊ ယနေ့ခွင့်ပန်ကြားသူ ၂၇ ဦး စုစုပေါင်း ခွင့်ပန်ကြားသူ ၅၆ ဦး ဖြစ်ပါတယ်။ ခွင့်မဲ့ပျက်ကွက်သူမရှိပါကြောင်းနှင့် အထက်ပါကိုယ်စားလှယ်များ၏ ခွင့်ပန်ကြားမှုအား ခွင့်အဖြစ် ခွင့်ပြု ပေးပါရန် လေးစားစွာ ပန်ကြားအပ်ပါတယ်ခင်ဗျား။</speech>
<speech type='speaker'>ခွင့်ပန်ကြားသူအားလုံးကို ခွင့်ပြုပါတယ်။</speech>
<title>ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို မှတ်တမ်းတင်ခြင်း</title>
<speech type='speaker'>လွှတ်တော်ကိုယ်စားလှယ်များခင်ဗျား။ ဒီကနေ့အစည်းအဝေးမှာ တက်ရောက် ခွင့်ရှိတဲ့ လွှတ်တော်ကိုယ်စားလှယ် ၄၃၃ ဦး၊ ယခင်က ခွင့်ပန်ကြား၍ ခွင့်ပြု ထားသူ ၂၉ ဦး၊ ယနေ့ ခွင့်ပြုထားသူ ၂၇ ဦးဖြစ်၍ လွှတ်တော်က ခွင့်ပြု ထားသူ စုစုပေါင်း ၅၆ ဦးဖြစ်ပါတယ်။ ခွင့်မဲ့ ပျက်ကွက်သူမရှိပါ။ ယခုလွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်းအဝေး တက်ရောက်မှုအခြေအနေတင်ပြချက်ကို အတည်ပြုမှတ်တမ်းတင်ရန် လွှတ်တော်က သဘောတူပါ သလားခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type='speaker'>လွှတ်တော်က သဘောတူတဲ့အတွက် လွှတ်တော်ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)</speech>
</leave></preface>
<discussion>
<QASection>
<title>ကြယ်ပွင့်ပြထားသည့် မေးခွန်းများကို သက်ဆိုင်ရာလွှတ်တော် ကိုယ်စားလှယ်များက မေးမြန်းခြင်းနှင့် သက်ဆိုင်ရာ ပြည်ထောင်စုအဆင့်အဖွဲ့အစည်းဝင်များက ဖြေကြားခြင်း</title>
<speech type='speaker'>အစီအစဉ် ၅ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ မေးခွန်းများ မေးမြန်း၊ ဖြေကြားခြင်းအစီအစဉ် စတင်ဆောင်ရွက်ပါမယ်။</speech>
<title>တိုင်းဒေသကြီးနှင့် ပြည်နယ်အတွင်းရှိ ကျေးရွာများတွင် ပြည်သူ့စစ်များကို မည်သည့်အတွက်ကြောင့် ထားရှိပြီး ပြည်သူ့စစ်များ၏လုပ်ဆောင်ချက်များနှင့် ပြည်သူ့စစ်အဖွဲ့များကို မည်သည့်ဌာန အဖွဲ့အစည်းက တာဝန်ခံမည်ကိုသိလိုခြင်းနှင့်စပ်လျဉ်းသည့်မေးခွန်း</title>
<speech type='speaker'>ပထမဦးစွာ ပေါင်မဲဆန္ဒနယ်မှ ဒေါ်မိကွန်ချမ်း မေးမြန်းဖို့ ဖြစ်ပါတယ်</speech>
<speech><mp id='313'>ဒေါ်မိကွန်ချမ်း(ပေါင်မဲဆန္ဒနယ်)</mp>အားလုံးမင်္ဂလာပါ။ လေးစားရပါသော ပြည်သူ့ လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ပြည်ထောင်စုအဆင့်ဝန်ကြီးများနှင့် ဧည့်သည်တော်များအားလုံး မင်္ဂလာပါ။ ကျွန်မကတော့ ပေါင်မဲဆန္ဒနယ် ပြည်သူ့လွှတ်တော် ကိုယ်စားလှယ် ဒေါ်မိကွန်ချမ်း ဖြစ်ပါတယ်။ ကျွန်မမေးလိုတဲ့မေးခွန်းကတော့ တိုင်းဒေသကြီးနှင့် ပြည်နယ်အတွင်း ရှိကျေးရွာများတွင် ပြည်သူ့စစ်များကို မည်သည့်အတွက်ကြောင့်ထားရှိပြီး ပြည်သူ့ စစ်များ၏လုပ်ဆောင်ချက်များနှင့် ပြည်သူ့စစ်အဖွဲ့များကို မည်သည့်ဌာန အဖွဲ့အစည်းက တာဝန်ယူမှု တာဝန်ခံမည်ကို ပြည်သူများသိရှိလို၍ ဥက္ကဌကြီးမှတစ်ဆင့် မေးမြန်းရခြင်းဖြစ်ပါတယ်။ လေးစားရပါသော ပြည်သူ့လွှတ်တော်ဥက္ကဋ္ဌကြီးရှင်။ မြန်မာနိုင်ငံအတွင်းရှိ ပြည်သူ့စစ်များကို ပြည်သူ့ကောင်စီလက်ထက် ၁၉၇၆-၁၉၇၇ ခုနှစ်မှာစတင်ဖွဲ့စည်းခဲ့တယ်လို့သိရပါတယ်။ အဲဒီအချိန် တုန်းက ကျေးရွာနယ်မြေတွေမှာ လုံခြုံရေးအတွက် ပြည်သူ့စစ်များဖွဲ့ကာ တာဝန်ယူထားရှိခဲ့ရပါတယ်။ ၎င်းပြည်သူ့စစ်များကိုထားရှိရတဲ့ရည်ရွယ်ချက်ကို ယခုမျက်မှောက်ကာလလူငယ်တွေမှာ ရှင်းရှင်း လင်းလင်းမသိရှိကြရတော့ပါဘူး။ ကျွန်မတို့က ကျေးရွာမှာကြီးပြင်းခဲ့ရတဲ့အတွက်ကြောင့် သိရ သလောက်ကတော့ ယခင် လက်နက်ကိုင်ဆူပူတဲ့အချိန်ကာလတုန်းက မငြိမ်းချမ်းတဲ့နယ်မြေတွေကို လုံခြုံရေးအတွက် ပြည်သူ့စစ်ကိုထားရှိခဲ့ရတယ်လို့ သိရပါတယ်။ ပင်လယ်နဲ့ထိစပ်တဲ့ဒေသ၊ နယ်နိမိတ် နဲ့ထိစပ်တဲ့ဒေသတွေအတွက်ထားရှိရပါတယ်။ ယခုနောက်ပိုင်းမှာတော့ ငြိမ်းချမ်းတဲ့နယ်မြေတွေမှာ လည်း ပြည်သူ့စစ်တွေဆက်လက်ပြီးတော့ရှိနေသလို ပြည်သူ့ရဲစခန်းတွေရှိတဲ့ကျေးရွာတွေမှာလည်း ပြည်သူ့စစ်တပ်ဖွဲ့တွေ ပူးတွဲပြီးတော့ထားထားတာကိုလည်း တွေ့ရှိရပါတယ်။ စ်တွေရဲ့ ကျွန်မတို့ နောက်တစ်ခါ ကျွန်မတို့ သစ်တွေကို မှောင်ခိုး တစ်နိုင်ငံလုံးအနေနဲ့ ပြည်သူ့စစ်အဖွဲ့ပေါင်း ၆၀၅၀ ရှိပြီးတော့ တစ်ဖွဲ့မှာအနည်းဆုံး ၂၀ ဦးမှ ၆၀ ဦးဖွဲ့စည်းဖို့ခွင့်ပြုထားပါတယ်။ ကျွန်မတို့ပေါင်မြို့နယ်မှာဆိုရင် ပြည်သူ့စစ်အဖွဲ့ရှိတဲ့ရွာပေါင်း ၄၅ ရွာရှိပါတယ်။ ပြည်သူ့စစ်တပ်ဖွဲ့ဝင်ပေါင်း ၁၁၂၆ ဦးရှိပြီး လက်နက်ကိုင်ခွင့်ပြု ထားတဲ့ကျေးရွာဟာ ၂၈ ရွာရှိပါတယ်။ လက်နက်အရေအတွက်ကတော့ ၂၄၆ လက်နဲ့ ကျည်ဆန် ၇၅၁၃ တောင့်ခွင့်ပြုထား ပါတယ်။ ဒါကတော့ အညို ရောင်နယ်မြေမဟုတ်တဲ့ ကျွန်မတို့မော်လမြိုင်နဲ့ဆက်စပ်နေတဲ့မြို့နယ်တစ်ခု လည်းဖြစ်ပါတယ်။ ဥက္ကဌကြီးရှင့်။ ပြည်သူ့စစ်ရဲ့ စည်းမျဉ်းစည်းကမ်းတွေထဲမှာ တွေ့ရတာကတော့ ပြည်သူနဲ့အတူ ပြည်သူတို့ရဲ့ အသက်အိုးအိမ်တွေကို ကာကွယ်ရမယ်လို့ဆိုထားပါတယ်။ လက်ရှိ မှာတော့ ကြားသိနေရ တဲ့ပြည်သူ့စစ်တွေရဲ့ ကျွန်မတို့ ရှမ်းပြည်နယ်(တောင်ပိုင်း)တွေမှာ မူးယစ် ဆေးဝါးတွေဖမ်းမိတာ၊ ပြည်သူ့စစ်အဖွဲ့တွေလုပ်ကိုင်နေတာ၊ နောက်တစ်ခါ ကျွန်မတို့ရဲ့ နယ်စပ်တွေမှာ သစ်မှောင်ခိုတွေ ခိုးထုတ်တာတို့၊ နောက်ပင်လယ်နဲ့ထိစပ်တဲ့ကျေးရွာတွေမှာဆိုရင်လည်း သစ်တွေကို မှောင်ခိုခိုးထုတ် နေတာ ပြည်သူ့စစ်တွေပဲဖြစ်ပါတယ်။ ဒါက ပြည်နယ်ကျေးရွာတွေမှာနေတဲ့ ပြည်သူတွေအားလုံး ပြည်သူ့စစ်အကြောင်းကောင်းကောင်းသိပါတယ်။ ဥက္ကဌကြီးရှင့်။ ပြည်သူတွေနှင့်အတူ အလွန် နီးကပ်စွာပူးတွဲနေထိုင်ရတဲ့ ပြည်သူ့စစ်အဖွဲ့ကို လက်နက်ရော၊ အာဏာရော၊ လုပ်ပိုင်ခွင့်တွေပါပေး ထားခဲ့မယ်ဆိုရင် အချိန်အခါမရွေး လူမှုရေး ပဋိပက္ခတွေဖြစ်ပေါ်လာနိုင်တယ်။ အာဏာအလွဲသုံးစားမှု တွေလည်း ပြုလုပ်လာတယ်လို့လည်း တွေ့ရှိ ရပါတယ်။ ပြီးခဲ့တဲ့ ၂၀၁၉ ခုနှစ်၊ ဧပြီလ ၁၈ ရက်နေ့ သင်္ကြန်ကာလမှာ ပေါင်မြို့နယ်၊ ထန်းပင်ချောင်ကျေးရွာမှာ ပြည်သူ့စစ်ခေါင်းဆောင်ရဲ့ သားပါဝင်တဲ့ အဖွဲ့နဲ့ ကျေးရွာလူငယ်တစ်စု စတင်ဖြစ်ပွားခဲ့တဲ့ လူငယ်အချင်းချင်းရန်ပွဲကနေပြီးတော့ ရပ်ကွက်/ ကျေးရွာပြည်သူတွေဆီကိုပါ ကူးစက်ခဲ့ရပါတယ်။ ကျေးရွာပြည်သူတွေရဲ့ အိမ်ပေါ်တွေထိ တက်ရောက် ဖျက်ဆီးပြီးတော့ ထိန်းသိမ်းလို့မရတဲ့ အခြေအနေဖြစ်ခဲ့ရပါတယ်။ ပြည်သူ့စစ်ခေါင်းဆောင်ရဲ့ ဇနီးပါ ထပ်မံပြီးတော့ ရပ်ကွက်ပြည်သူတွေနဲ့ ဆက်လက်ဖြစ်ပွားခဲ့ရတယ်။ ပြည်သူ့စစ်ခေါင်းဆောင်ရဲ့ လူအုပ်စုခွဲရန်အတွက် သေနတ်လေးချက် ပစ်ဖောက်ခဲ့ရပါတယ်။ ၎င်းကျေးရွာမှာလည်း ရဲစခန်းတစ်ခု လည်းရှိပါတယ်။ အခင်းဖြစ်စဉ်မှာလည်း ပြည်သူ့ရဲတပ်ဖွဲ့လည်းရှိနေတယ်။ တကယ်တမ်းကျေးရွာရဲ့ လုံခြုံ ရေးနဲ့ အေးချမ်းသာယာရေးကို တာဝန်ယူထားရတဲ့ ပြည်သူ့ရဲရဲ့ လုပ်ပိုင်ခွင့်သာဖြစ်တယ်လို့ ထင်ပါတယ်။ ပြည်သူ့စစ်မှ ကိုယ့်ရဲ့သွေးသားအတွက်အာဏာကိုသုံးစွဲခဲ့ပြီးတော့ ရပ်ကွက်နေ ပြည်သူတွေကို ခြိမ်းခြောက်တဲ့စကားတွေလည်း ပြောဆိုခဲ့ပါတယ်။ ပြည်သူများမှ တိုင်ကြားပြီးအမှုဖွင့် ထားသော်လည်း တိုင်ကြားသူကိုသာ ခရိုင်အဆင့်ထိခေါ်ယူစစ်ဆေးနေတာ အကြိမ်ကြိမ်အခါခါပါပဲ။ ယနေ့တိုင် အရေးယူဆောင်ရွက်မှု အသံမကြားရသေးပါဘူး။ ခြိမ်းခြောက်တဲ့ပြည်သူတွေကိုလည်း ဘယ်လောက် ထိစိုးရိမ်ပြီးတော့ ပူပန်နေထိုင်ရတယ်ဆိုတာ ခံစားမိပါတယ်။ ထို့ကြောင့် ပြည်သူများသိလိုတာက ပြည်သူ့စစ်ထားရှိရတဲ့ရည်ရွယ်ချက်၊ လုပ်ငန်းတာဝန်နှင့် ပြည်သူ့စစ်အဖွဲ့ကို မည်သည့်ဌာန၊ အဖွဲ့ အစည်းတွေက တာဝန်ယူတာဝန်ခံမည်ကိုလည်းသိရှိလို၍ ဥက္ကဋ္ဌကြီးမှတစ်ဆင့် မေးမြန်းရခြင်းဖြစ်ပါ တယ်။ ကျေးဇူးတင်ပါတယ်။</speech>
<speech type='speaker'>ကာကွယ်ရေးဝန်ကြီးဌာနက ဖြေကြားရန် ဖြစ်ပါတယ်</speech>
<speech><agency id='15'>ဗိုလ်ချုပ်မြင့်နွယ်(ဒုတိယဝန်ကြီး၊ ကာကွယ်ရေးဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်ကြီးများခင်ဗျား။ မင်္ဂလာအပေါင်း နှင့်ပြည့်စုံပါစေကြောင်း ဆုတောင်းမေတ္တာပို့သနှုတ်ခွန်းဆက်သအပ်ပါတယ်။ ကျွန်တော်ကတော့ ကာကွယ်ရေးဝန်ကြီးဌာနမှ ဒုတိယဝန်ကြီး ဗိုလ်ချုပ်မြင့်နွယ် ဖြစ်ပါတယ်။ မွန်ပြည်နယ်၊ ပေါင် မဲဆန္ဒနယ်မှ ပြည်သူ့ လွှတ်တော်ကိုယ်စားလှယ် ဒေါ်မိကွန်ချမ်း၏ တိုင်းဒေသကြီးနှင့်ပြည်နယ်အတွင်းရှိ ကျေးရွာများတွင် ပြည်သူ့စစ်များကို မည်သည့်အကြောင်းအတွက်ထားရှိပြီး ပြည်သူ့စစ်များ၏ လုပ်ဆောင်ချက်များနှင့် ပြည်သူ့စစ်အဖွဲ့များကို ဝန်ကြီးဌာနအဖွဲ့အစည်းက တာဝန်ယူမှု၊ တာဝန်ခံမည် ကို ပြည်သူများမှသိရှိလိုခြင်း ကြယ်ပွင့်ပြမေးခွန်းနှင့်ပတ်သက်ပြီး ကာကွယ်ရေးဝန်ကြီးဌာနအနေဖြင့် ရှင်းလင်းတင်ပြသွားမှာဖြစ်ပါတယ်။ ပြည်သူ့စစ်ဆိုသည်မှာ မိမိနိုင်ငံတော်နှင့် တိုင်းရင်းသားပြည်သူလူထုတစ်ရပ်လုံး၏ လုံခြုံရေး ကို မိမိတို့ကိုယ်တိုင်ပါဝင်ဆောင်ရွက်ရမည်ဟု ပြည်သူလူထုတစ်ရပ်လုံးက သဘောပေါက်ပြီး နိုးကြား တက်ကြွစွာ အသိနှင့်ယှဉ်၍ ပါဝင်ဆောင်ရွက်မှုပင်ဖြစ်ပါတယ်။ တိုင်းရင်းသားပြည်သူလူထုအတွင်းမှာ စည်းရုံးဖွဲ့စည်းထားသော ပြည်သူ့စစ်အဖွဲ့ဝင်များသည် အေးချမ်းသည့်အချိန်၌ နိုင်ငံတော် တည်ဆောက်ရေးလုပ်ငန်းများတွင် ကုန်ထုတ်လုပ်ရေးအင်အား၊ လူမှုရေးအင်အားများဖြစ်ပြီး မြို့နယ်၊ ကျေးရွာများ၌ လုံခြုံရေးအတွက် ကာကွယ်စောင့်ရှောက်နေကြသူများ ဖြစ်ကြပါတယ်။ ပြည်တွင်း ပြည်ပစစ်မက်အရေးအခင်းများနှင့် ရင်ဆိုင်ရချိန်မှာ တပ်မတော်နှင့်လက်တွဲ၍ စစ်ရေးအင်အားအဖြစ် ရပ်တည်သွားရမယ့်တိုက်ခိုက်ရေး၊ ကာကွယ်ရေးနှင့် လုံခြုံ ရေးအင်အားများလည်း ဖြစ်ကြပါတယ်။ ပြည်သူ့စစ်ဖွဲ့စည်းမှုသည် စစ်မက်အရေးအခင်းများပေါ်ပေါက်လာမှသာ အရေးပေါ် ဖွဲ့စည်းရသည့် အဖွဲ့အစည်းမျိုးဟုမဟုတ်ဘဲ အမျိုးသားကာကွယ်ရေးကို အစဉ်ထိန်းသိမ်းထားပြီး အချိန်မရွေးအသင့် ဖြစ်နေစေရန် ဖွဲ့စည်းလေ့ကျင့်ထားရမယ့်အဖွဲ့အစည်းများ ဖြစ်ပါတယ်။ တပ်မတော်၏ကြီးကြပ် ကွပ်ကဲမှုဖြင့် တိုင်းစစ်ဌာနချုပ်နယ်မြေများတွင် ရပ်ကွက်/ကျေးရွာ၊ စက်ရုံ၊ အလုပ်ရုံ၊ လုပ်ငန်းခွင် စသည့်အချက်အချာကျသောနေရာများတွင် စစ်ရေးလိုအပ်ချက်အရ ပြည်သူ့စစ်ဌာနေအဖွဲ့များ ဖွဲ့စည်းထားရှိပါတယ်။ ၎င်းအဖွဲ့များသည် နယ်မြေလုံခြုံ ရေး၊ ဆက်သွယ်ရေးလမ်းကြောင်းများ လုံခြုံ ရေး၊ အချက်အချာကျသောနေရာများ တံတား၊ လျှပ်စစ်တာဝါတိုင်နှင့် စက်ရုံ၊ အလုပ်ရုံစသည့် လုပ်ငန်းခွင် သတ္တုတွင်းနယ်မြေ၊ သစ်တောကြိုးဝိုင်းနယ်မြေ စသည်များ၏လုံခြုံရေးကို တပ်မတော်၊ မြန်မာနိုင်ငံရဲတပ်ဖွဲ့၊ အရပ်ဘက်အုပ်ချုပ်ရေးမှူးအဖွဲ့အစည်းများနှင့် ပူးပေါင်းဆောင်ရွက်လျက်ရှိပါ တယ်။ တိုင်းစစ်ဌာနချုပ်ယ်မြေအသီးသီးတွင် ပြည်သူ့စစ်ဌာနေအဖွဲ့များ ဖွဲ့စည်းထားရခြင်းမှာ ပြည်တွင်းလက်နက်ကိုင်သောင်းကျန်းမှုအန္တရာယ်ကို ချေမှုန်းနိုင်ရေးအတွက် ရေတိုရည်မှန်းချက်အရ ဖွဲ့စည်းထားခြင်းဖြစ်ပြီး ရေရှည်တွင်ပြည်သူတစ်ရပ်လုံးက မိမိနိုင်ငံတော်အား ကာကွယ်စောင့်ရှောက် သည့် ပြည်သူ့စစ်မဟာဗျူဟာအစီအမံ၏အစိတ်အပိုင်းအဖြစ် ပါဝင်ဆောင်ရွက်နိုင်မည့်ပြည်သူ့စစ် ဌာနေအဖွဲ့များအဖြစ် ဖွဲ့စည်းထားရှိခြင်းပဲဖြစ်ပါတယ်။ ဖွဲ့စည်းထားရှိသောပြည်သူ့စစ်ဌာနေအဖွဲ့များ အား တပ်မတော်ကြည်း၊ ရေ၊ လေ တပ်ရင်းတပ်ဖွဲ့များမှ ဖွဲ့စည်းရေး၊ လေ့ကျင့်ရေး၊ လက်နက်တပ်ဆင် ရေးနှင့် တာဝန်ခွဲဝေသတ်မှတ်ပေးရေးအပိုင်းတို့ကို တာဝန်ယူဆောင်ရွက်လျက်ရှိပါတယ်။ သက်ဆိုင် ရာတိုင်းစစ်ဌာနချုပ်များက ၎င်းတို့နယ်မြေအလိုက် ဖွဲ့စည်းထားသောပြည်သူ့စစ်အဖွဲ့များအား ကြီးကြပ်ကွပ်ကဲပြီး တစ်နိုင်ငံလုံးအတိုင်းအတာဖြင့် ပြည်သူ့စစ်နယ်ခြားတပ်များ ညွှန်ကြားရေးမှူးရုံးက ကြီးကြပ်ကွပ်ကဲလျက်ရှိပါကြောင်း ရှင်းလင်းဖြေကြားအပ်ပါတယ်။ အားလုံးကိုကျေးဇူးတင်ပါတယ်။</speech>
<speech type='speaker'>မိုက်ပေးပါ။</speech>
<speech><mp id='313'>ဒေါ်မိကွန်ချမ်း(ပေါင်မဲဆန္ဒနယ်)</mp>ဥက္ကဋ္ဌကြီးရှင့်။ ကျွန်မကို ဆက်စပ်မေးခွန်းလေး မေးခွင့်ပြုပါရှင်။ ဥက္ကဌကြီးရှင့်။ ကျွန်မတို့ အခုပြည်သူ့စစ်ကို မငြိမ်းချမ်းတဲ့ဒေသတွေမှာ။ ဒါပြည်တွင်းလက်နက်ကိုင်အန္တရာယ်ကာကွယ်ဖို့အတွက် ဖွဲ့ထားတယ်လို့ဆိုထားတယ်ပေါ့နော်။ ဒါပေမဲ့ ပြည်သူ့စစ် တွေက ငြိမ်းချမ်းတဲ့ဒေသတွေမှာရော ဘာဖြစ်လို့ဆက်လက်ပြီးတော့ထားဖို့လိုအပ်သလဲ ဒါလေးတွေကို လည်း ရှင်းစေချင်ပါတယ်။ နောက် ပြည်သူ့စစ်အဖွဲ့တွေမှာ ဥပဒေတွေရောရှိလား၊ နောက်ပြည်သူ့ စစ်ရဲ့ တရားဥပဒေမဲ့လုပ်ရပ်တွေကို ဘယ်လိုအရေးယူဆောင်ရွက်မှုတွေရှိနိုင်သလဲ။ နောက်ပြီးတော့ ဒီဟာက တရားစီရင်ရေးအဖွဲ့က ဘယ်အဖွဲ့ကနေအရေးယူဆောင်ရွက်မယ်ဆိုတာကိုလည်း သိရှိလိုပါ တယ်။ ကျေးဇူးအများကြီးလိုပါတယ်။</speech>
<speech type='speaker'>ကာကွယ်ရေးဝန်ကြီးဌာနက ပြန်လည်ဖြေကြားရန် ဖြစ်ပါတယ်</speech>
<speech><agency id='15'>ဗိုလ်ချုပ်မြင့်နွယ်(ဒုတိယဝန်ကြီး၊ ကာကွယ်ရေးဝန်ကြီးဌာန)</agency>ကိုယ်စားလှယ်တော်ကြီး မေးတဲ့မေးခွန်းနှင့်ပတ်သက်ပြီးတော့ ပထမအချက်အနေနဲ့ ငြိမ်းချမ်းတဲ့နယ်မြေတွေမှာဖွဲ့ဖို့လိုသလား ဆိုတဲ့ဟာကိုတော့ ဒါကျွန်တော်တို့ရဲ့ နိုင်ငံတော်ရဲ့ ကာကွယ်ရေးမူဝါဒဆိုတာ နိုင်ငံတိုင်းမှာရှိပါတယ်။ ငြိမ်းချမ်းရေးဖြစ်စဉ်မှာ ဘယ်လိုဖွဲ့စည်းထားမယ်။ ကျွန်တော့်ရဲ့ ဖြေကြားချက်မှာလည်း ငြိမ်းချမ်းရေး ဖြစ်စဉ်မှာဘယ်လိုဖွဲ့မယ်၊ နောက်တစ်ခါ ရေရှည်ရည်မှန်းချက်အတွက်ဆိုရင် ကျွန်တော်တို့ ပြည်သူ့ စစ်မဟာဗျူဟာအကောင်အထည်ဖော်ဖို့ရာ ဖွဲ့စည်းပုံအခြေခံဥပဒေမှာလည်း ပြဆိုထားပါတယ်။ နိုင်ငံတစ်နိုင်ငံရဲ့ ကာကွယ်ရေးမူဝါဒအရ ဆက်လက်ဖွဲ့စည်းထားရှိခြင်းပဲဖြစ်ပါတယ်။ ဒီဟာကတော့ နိုင်ငံတော်ရဲ့ ကာကွယ်ရေးမူဝါဒပြောင်းလဲမှုမရှိမချင်း ဒီဥစ္စာတွေကတော့ ကျွန်တော်တို့ဆက်လက် ဆောင်ရွက်မှာဖြစ်ပါတယ်။ နောက်တစ်ခါ ပြည်သူ့စစ်များနှင့်ပတ်သက်ပြီးတော့ ဘယ်လိုအရေးယူတယ်၊ သူ့အတွက် ဥပဒေ သီးသန့်ရှိလားဆိုတာ ပြည်သူ့စစ်တွေဟာ ကျွန်တော်တို့ တပ်မတော်သားအဖွဲ့အစည်းမဟုတ်ပါဘူး။ သူတို့ဟာ အရပ်ဘက်အဖွဲ့အစည်းတွေဖြစ်ပါတယ်။ သူ့ကိုဘယ်လိုဖွဲ့စည်းထားတယ်ဆိုတာလည်း ဖြေကြားပြီးဖြစ်ပါတယ်။ နောက်တစ်ခါ ဘယ်လိုအရေးယူလဲဆိုတာ လွှတ်တော်ကိုယ်စားလှယ်ကြီးရဲ့ မေးခွန်းမှာလည်း ရှိပါတယ်။ ဖြည့်စွက်ချင်တာလေးတစ်ခုရှိပါတယ်။ လွှတ်တော်ကိုယ်စားလှယ်ကြီးက ပြည်သူများမှ ရပ်ရွာမှာဖြစ်ပွားတဲ့အမှုနှင့်ပင် ပြည်သူများကတိုင်ကြားပြီး အမှုဖွင့်ထားပါသော်လည်း တိုင်ကြားသူသာ ခေါ်ယူစစ်ဆေးနေပြီး အချိန်ကြာသော်လည်း ယနေ့တိုင်အရေးယူဆောင်ရွက်ခြင်းမရှိ သေးပါဆိုတော့ တိုင်ကြားတယ်ဆိုကတည်းက ကျွန်တော်တို့ ရဲစခန်း၊ ပြည်သူ့ရဲ၊ ရဲဘက်ဆိုင်တဲ့ နယ်ဘက်အမှုပဲဖြစ်ပါတယ်။ ဒါပြည်သူ့လွှတ်တော်ကိုယ်စားလှယ်ကြီးကိုယ်တိုင်လည်း ဘယ်မှာတိုင် တယ်၊ ဘယ်ကအရေးယူဆောင်ရွက်နေတယ်ဆိုတာကို မေးခွန်းမှာပါပြီးဆိုတော့ အကျိုးအကြောင်း သိလိမ့်မယ်လို့ ကျွန်တော်တို့က ယူဆပါမယ်။ ဒါပေမဲ့ ပိုပြီးတော့ရှင်းလင်းအောင်တော့ ကျွန်တော်တို့ကနေပြီးတော့ ပြည်သူ့စစ်တွေနဲ့ ပတ်သက်ပြီးတော့ တိုင်းစစ်ဌာနချုပ်မှာ ကြီးကြပ်ကွပ်ကဲတယ်။ ဖွဲ့စည်းပေးတယ်။ လေ့ကျင့်ပေးတယ်။ တာဝန်ခွဲဝေပေးတယ်။ အမှုအခင်းဖြစ်လာတဲ့ဟာမှာဆိုရင် ဘယ်လိုအရေးယူတယ်ဆိုတာလေးကို ဖြေရှင်းပြီးတော့ ရှင်းလင်းတင်ပြပါမယ်။ ဥပမာဆိုရင် ဖြစ်စဉ်တွေနဲ့ပတ်သက်ပြီးတော့ ရှင်းလင်းတင်ပြ လိုပါတယ်။ ကရင်ပြည်နယ်၊ ဘားအံမြို့နယ် ဘင်ဂျီကျေးရွာအုပ်စုမှာ ၈-၁-၂၀၁၈ ရက်နေ့ကနေပြီး တော့ သေနတ်ပစ်ခတ်မှုနှင့်လူသေမှုဖြစ်စဉ်ဖြစ်ခဲ့ပါတယ်။ ဒါပြည်သူ့စစ်တစ်ဦး စောလှကြည်ကနေ သေနတ်ပစ်ပစ်ဖောက်တဲ့အတွက်ကြောင့် အမျိုးသားတစ်ဦး၏လည်ခုတ်ထိမှန်သေဆုံးသွားတဲ့ဖြစ်စဉ် မှာ ဖြစ်ပါတယ်။ ဒါနဲ့ပတ်သက်ပြီးတော့ မြိုင်ကလေးရဲစခန်းကနေပြီးတော့ နယ်ဘက်တရားဥပဒေဖြင့် အရေးယူနိုင်ရေးအတွက် ဆောင်ရွက်ခဲ့ရာမှာ ဘားအံတရားရုံးကနေပြီးတော့ ပုဒ်မ ၃၀၄ လူသေမှုဖြင့် ၇-၂-၂၀၁၈ ရက်နေ့မှာ ထောင်ဒဏ်တစ်နှစ်ပြစ်ဒဏ်ချမှတ်ခဲ့ပါတယ်။ နောက်တစ်ခုကတော့ ပြည်သူ့လွှတ်တော်ကိုယ်စားလှယ်ကြီးရဲ့ မေးခွန်းမှာပါသလို ပြည်တွင်းစစ် တွေရဲ့ ဥပဒေပိုင်းဆိုင်ရာဖောက်ဖျက်ကျူးလွန်မှုမှာ မူးယစ်ဆေးဝါးသုံးစွဲမှုနှင့် လက်ဝယ်တွေ့ရှိမှုနှင့် ပတ်သက်ပြီးတော့ အမှုတစ်ခုဖြစ်ခဲ့ပါတယ်။ ဒါလည်း ဘားအံမြို့နယ် ဇာသပြင်ကျေးရွာအုပ်စုမှာ ဖြစ်ပါ တယ်။ ပြည်သူ့စစ်အဖွဲ့ဝင် စောဖိုးထူးထံကနေ ရဲကနေပြီးတော့ ရှာဖွေတွေ့ရှိတာဖြစ်ပါတယ်။ အခုကားပေါ်မှာပါလာတဲ့ စောဖိုးထူးထံမှ စိတ်ကြွရူးသွပ်ဆေးပြားငါးပြားပါတစ်ထုပ်၊ အလေးချိန် ၀.၅ ဂရန်နှင့် နောက် B.A ၁၉၉၁ လက်ပစ်ဗုန်းလက်နက်တွေ၊ ခဲယမ်းတွေတွေ့ရှိတာဖြစ်ပါတယ်။ ဒါနဲ့ ပတ်သက်ပြီးတော့ ပြည်သူ့စစ်အဖွဲ့ဝင် စောဖိုးထူးကို အပြီးအပိုင်ထုတ်ခဲ့တယ်။ ပြည်သူ့စစ်အဖွဲ့နဲ့ အပြီးအပိုင်ထုတ်ပြီးတော့ ဘားအံမြို့နယ်တရားရုံးကနေပြီးတော့ မူးယစ်ဆေးဝါးသုံးစွဲမှုနှင့် လက်ဝယ် တွေ့ရှိမှုပုဒ်မ ၁၆(ဃ)အရ ၁၅-၁-၂၀၁၇ ရက်နေ့မှာ ထောင်ဒဏ်ကိုးနှစ် ချမှတ်ခဲ့ပါတယ်။ နောက်တစ်ခုကတော့ လူသတ်ရန်ကြံစည်အားထုတ်မှုဖြစ်ပါတယ်။ ဒါက ကျွန်တော်တို့ မိုင်းရယ် မြို့နယ်မှာ ဖြစ်တာဖြစ်ပါတယ်။ မိုင်းရယ်မြို့နယ်ရဲစခန်းမှာလည်း မိုင်းရယ်ပြည်သူ့စစ်အဖွဲ့တစ်ဦးကနေ ပြီးတော့ လူတစ်ယောက်ကို သေနတ်နဲ့ ခုနစ်ချက်ပစ်ခတ်တယ်။ ဖောက်ဝင်ဒဏ်ရာရတယ်။ မစိုးရိမ် ရတဲ့ ဒဏ်ရာရရှိတယ်။ ဒါပေမဲ့ ပြစ်မှုကျူးလွန်သူပြည်သူ့စစ်ကိုတော့ အပြီးအပိုင်ထုတ်ပစ်ပြီးတော့မိုင်းရယ်မြို့နယ်တရားရုံးကနေပြီးတော့ ပုဒ်မ ၃၀၇ လူသတ်ရန်ကြံစည်အားထုတ်မှုဖြင့် ထောင်ဒဏ် သုံးနှစ်ချမှတ်ခဲ့ပါတယ်။ ပြည်သူ့စစ်နဲ့ပတ်သက်လို့ကတော့ ခုနကတင်ပြသလိုပဲ ကြီးကြပ်ကွပ်ကဲတဲ့ အဖွဲ့အစည်းနဲ့လေ့ကျင့်ပေးတယ်။ နောက်တစ်ခါ ဖြစ်လာတဲ့ပြဿနာက အရပ်သားဖြစ်တဲ့အတွက်ကြောင့်မို့လို့ အရပ်ဘက်၊ နယ်ဘက်ဥပဒေနဲ့ပဲ ဖော်ပြပါပြစ်မှုနဲ့ထုတ်နုတ်တင်ပြထားတဲ့ ပြစ်မှုနှင့် အတူ အရေးယူလျက်ရှိပါကြောင်း ရှင်းလင်းဖြေကြားအပ်ပါတယ်။ အားလုံးကိုကျေးဇူးတင်ပါတယ်။</speech>
<speech type='speaker'>သဘောတူကာကွယ်ရေးဝန်ကြီးဌာန ပြည်ထောင်စုဒုတိယဝန်ကြီး ပြန်လည်ထွက်ခွာနိုင်ပါပြီ။</speech>
<title>မယ်နဲ့ဝင်ပေါက် BP-13 မှတစ်ဆင့် လွိုင်ကော်မြို့နယ်အထိ ပြည်ပခရီးသွားများ နှစ်ညအိပ် သုံးရက် ခရီးစဉ် သို့မဟုတ် ခြောက်ညအိပ် ခုနစ်ရက်ခရီးစဉ် လည်ပတ်ခွင့်ရရှိရေး ဆောင်ရွက်ပေးရန် အစီအစဉ် ရှိ/မရှိနှင့် စပ်လျဉ်းသည့်မေးခွန်း</title>
<speech type='speaker'>ဖရူဆိုမဲဆန္ဒနယ်မှ ဦးပဲ့ဒူ မေးမြန်းဖို့ ဖြစ်ပါတယ်</speech>
<speech><mp id='244'>ဦးပဲ့ဒူ(ဖရူဆိုမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် အားလုံး မင်္ဂလာပါခင်ဗျ။ ကျွန်တော်ကတော့ ကယားပြည်နယ် ဖရူဆိုမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးပဲ့ဒူဖြစ်ပြီး ကျွန်တော်မေးမြန်းလိုတဲ့မေးခွန်းကတော့ မယ်နဲ့ဝင်ပေါက် BP-13 မှတစ်ဆင့် လွိုင်ကော်မြို့နယ်အထိ ပြည်ပခရီးသွားဧည့်သည်များအား နှစ်ညအိပ် သုံးရက် သို့မဟုတ် ခြောက်ညအိပ် ခုနစ်ရက် ဝင်/ထွက်သွားလာလည်ပတ်ခွင့် ပေးနိုင်ပါရန် အစီအစဉ် ရှိ/မရှိ မေးခွန်းမေးမြန်းသွားမှာ ဖြစ်ပါတယ်။ ဥက္ကဋ္ဌကြီးခင်ဗျား။ ကျွန်တော်တို့ ကယားပြည်နယ် ဘောလခဲခရိုင်၊ မယ်စုံမြို့နယ်ဟာ ထိုင်းနိုင်ငံ မယ်ဟောင်ဆောင်ခရိုင်နှင့် နယ်နိမိတ်ချင်းထိစပ်နေသော မြို့နယ်တစ်ခုဖြစ်ပါတယ်။ အကယ်၍ ၎င်းဝင်ပေါက်မှ ပြည်တွင်းပြည်ပခရီးသွားများအား ဝင်/ထွက်သွားလာလည်ပတ်ခွင့်ပြုမယ် ဆိုပါက ကယားပြည်နယ်သာမက ကယားပြည်နယ်နှင့် နယ်စပ်ထိစပ်လျက်ရှိသော ရှမ်းပြည်နယ်၊ နေပြည်တော်နှင့် ကရင်ပြည်နယ်တို့ပါ ကုန်သွယ်မှုအားကောင်းလာမှာ ဖြစ်ပါတယ်။ ကယားပြည်နယ် အစိုးရအနေဖြင့်လည်း ၂၇-၁၀-၂၀၁၀ ရက်နေ့မှာ မယ်စုံမြို့နယ် နယ်စပ်အကြို ကုန်သွယ်ရေးစခန်းကို ဖွင့်လှစ်ခဲ့ပြီးဖြစ်သကဲ့သို့ ၉-၃-၂၀၁၇ ရက်နေ့မှာ ပြည်ထောင်စုသမ္မတမြန်မာနိုင်ငံတော် ကယား ပြည်နယ်၊ လွိုင်ကော်မြို့နှင့် ထိုင်းနိုင်ငံ မယ်ဟောင်ဆောင်မြို့တို့အကြား ညီအမမြို့တော် (Sister Cities)အဖြစ် ကယားပြည်နယ်ဝန်ကြီးချုပ်နှင့် ထိုင်းနိုင်ငံ မယ်ဟောင်ဆောင်ခရိုင်ဝန်တို့က နားလည်မှု စာချွန်လွှာ(MOU) လက်မှတ်ရေးထိုးခဲ့ကြပြီးဖြစ်ပါတယ်။ ယင်းကိစ္စနှင့်ပတ်သက်ပြီး ကယားပြည်နယ် အစိုးရအနေဖြင့် ပြည်ထောင်စုအစိုးရသို့ တင်ပြထားပြီးဖြစ်ကြောင်းလည်း သိရှိရပါတယ်။ ထိုမျှမက ၃-၉-၂၀၁၉ ရက်နေ့မှာပဲ ကယားပြည်နယ်အစိုးရအဖွဲ့နှင့် ထိုင်းနိုင်ငံ မယ်ဟောင် ဆောင်ခရိုင်ဝန်တို့အဖွဲ့ဟာ ထပ်မံပြီးတော့မှ အပြန်အလှန်ဆွေးနွေးတွေ့ဆုံမှုများ ပြုလုပ်ခဲ့ကြကြောင်း သတင်းများရရှိပါတယ်။ သို့ဖြစ်ပါ၍ ကယားပြည်နယ်သာမက ကယားပြည်နယ်နှင့်ထိစပ်လျက် ရှိသော ရှမ်းပြည်နယ်၊ နေပြည်တော်၊ ကရင်ပြည်နယ်တို့ ကုန်သွယ်စီးဆင်းမှုဖွံ့ဖြိုးလာစေရန်အတွက် လည်းကောင်း၊ နိုင်ငံတော်၏ အခွန်ငွေပိုမိုကောက်ခံရရှိစေရန်အတွက်လည်းကောင်း၊ ခရီးသွားလုပ်ငန်း များ ဖွံ့ဖြိုးတိုးတက်စေရန်အတွက်လည်းကောင်း၊ ဒေသခံပြည်သူများအား အလုပ်အကိုင် အခွင့်အလမ်း ပိုမိုပေးစွမ်းနိုင်ရန်အတွက်လည်းကောင်း၊ ဒေသဖွံ့ဖြိုးရေးတိုးတက်မှုကို အထောက်အကူပြု စေရန် အတွက်လည်းကောင်း၊ မယ်နဲ့ဝင်ပေါက် BP 13 မှ လွိုင်ကော်မြို့ အထိ ပြည်ပခရီးသွားများအား နှစ်ညအိပ်သုံးရက် သို့မဟုတ် ခြောက်ညအိပ် ခုနစ်ရက်ခန့် ဝင်/ထွက်သွားလာလည်ပတ်ခွင့်ကို အမြန် ဆုံးခွင့်ပြု ပေးနိုင်ရေးအတွက် ဆောင်ရွက်ပေးနိုင်ပါရန် အစီအစဉ်ရှိ/မရှိ ပြည်သူ့လွှတ်တော်ဥက္ကဋ္ဌမှ တစ်ဆင့် မေးမြန်းတင်ပြအပ်ပါတယ်။ ကျေးဇူးတင်ပါတယ်။</speech>
<speech type='speaker'>အလုပ်သမား၊ လူဝင်မှုကြီးကြပ်ရေးနှင့် ပြည်သူ့အင်အားဝန်ကြီးဌာနက ဖြေကြားရန် ဖြစ်ပါတယ်</speech>
<speech><agency id='25'>ဦးသိန်းဆွေ(ပြည်ထောင်စုဝန်ကြီး၊ အလုပ်သမား၊ လူဝင်မှုကြီးကြပ်ရေးနှင့် ပြည်သူ့အင်အား ဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စား လှယ်များခင်ဗျား။ မင်္ဂလာပါလို့ နှုတ်ခွန်းဆက်သအပ်ပါတယ်။ ကျွန်တော်ကတော့ အလုပ်သမား၊ လူဝင်မှုကြီးကြပ်ရေးနှင့် ပြည်သူ့အင်အားဝန်ကြီးဌာန ပြည်ထောင်စုဝန်ကြီး ဦးသိန်းဆွေ ဖြစ်ပါတယ်။ ဖရူဆိုမြို့နယ် ပြည်သူ့လွှတ်တော်ကိုယ်စားလှယ် ဦးပဲ့ဒူရဲ့ မေးခွန်းနှင့်ပတ်သက်ပြီးတော့မှ ဖြေကြား သွားမှာဖြစ်ပါတယ်။ လေးစားအပ်ပါတဲ့ ဥက္ကဋ္ဌကြီးခင်ဗျား။ နှစ်နိုင်ငံများအကြား နယ်စပ်ဂိတ်များ ဖွင့်လှစ်နိုင်ရေး အတွက် ဆောင်ရွက်မယ်ဆိုလို့ရှိရင် သက်ဆိုင်တဲ့နိုင်ငံများအကြားမှာ နယ်စပ်ဖြတ်သန်းသွားလာရေး ဆိုင်ရာ သဘောတူညီချက်စာချုပ် ချုပ်ဆိုပြီးတော့မှ ဆောင်ရွက်ရတာဖြစ်ပါတယ်။ မယ်နဲ့နယ်စပ်ဂိတ် ဟာ မြန်မာနိုင်ငံနှင့် ထိုင်းနိုင်ငံအကြား နယ်စပ်ဖြတ်သန်းသွားလာရေးဆိုင်ရာ သဘောတူစာချုပ်မှာ လက်ရှိအနေအထားအရ ပါဝင်ခြင်းမရှိသေးပါဘူး။ ကယားပြည်နယ် မယ်နဲ့ BP 13 မှ အကြို နယ်စပ် ကုန်သွယ်ရေးစခန်းကို ၂၀၁၆ ခုနှစ်၊ အောက်တိုဘာလ ၂၇ ရက်နေ့မှာ ဖွင့်လှစ်ပေးခဲ့တယ်။ ကယား ပြည်နယ် လွိုင်ကော်မြို့နှင့် ထိုင်းနိုင်ငံ မယ်ဟောင်ဆောင်မြို့တို့အကြားမှာ ညီအမမြို့တော်အဖြစ် ၂၀၁၇ ခုနှစ်၊ မတ်လ ၉ ရက်နေ့တွင် လက်မှတ်ရေးထိုးခဲ့ပြီးဖြစ်တဲ့အတွက်ကြောင့် နိုင်ငံသားများ ဝင်/ထွက်မှုပြုလုပ်နိုင်ရေးအတွက် မြန်မာနိုင်ငံ မယ်စဲ BP 13 နှင့် ထိုင်းနိုင်ငံ ပေါ့နော် နယ်စပ် ဝင်/ထွက်ပေါက်ဖွင့်လှစ်ပေးပါရန် ကယားပြည်နယ်အစိုးရအဖွဲ့ ကနေပြီးတော့မှ ပြည်ထောင်စုအစိုးရ အဖွဲ့သို့ တင်ပြခဲ့ပါတယ်။ အဆိုပါတင်ပြချက်နှင့်ပတ်သက်ပြီးတော့မှ ၂၀၁၇ ခုနှစ်၊ ဇူလိုင်လ ၂၅ ရက်နေ့မှာ ကျင်းပ ပြုလုပ်တဲ့ လုံခြုံရေး၊ တည်ငြိမ်အေးချမ်းရေးနှင့် တရားဥပဒေစိုးမိုးရေးကော်မတီအစည်းအဝေး အမှတ်စဉ်(၁၀/၂၀၁၇)ကို ဆွေးနွေးခဲ့ပြီးတော့မှ မြန်မာနိုင်ငံနှင့် ထိုင်းနိုင်ငံ ဆောင်ရွက်သင့်သည့် ကိစ္စရပ်များကို သေချာစွာစိစစ်ပြီးတော့မှ နိုင်ငံခြားရေးဝန်ကြီးဌာနမှ သံတမန်လမ်းကြောင်းအရ ညှိနှိုင်းဆောင်ရွက်ရန်လို့ ဆုံးဖြတ်ခဲ့ပါတယ်ခင်ဗျား။ အဆိုပါဆုံးဖြတ်ချက်နှင့်ပတ်သက်ပြီးတော့မှ ၂၀၁၇ ခုနှစ်၊ စက်တင်ဘာလ ၂၇ ရက်နေ့မှာ နိုင်ငံခြားရေးဝန်ကြီးဌာန အမြဲတမ်းအတွင်းဝန် ဦးဆောင် ပြီးတော့မှ သက်ဆိုင်ရာဝန်ကြီးဌာနများနှင့် ညှိနှိုင်းအစည်းအဝေးတစ်ခု ပြုလုပ်ခဲ့ပါတယ်။ ဆွေးနွေး သုံးသပ်ချက်မှတ်တမ်းကိုလည်း နိုင်ငံတော်သမ္မတရုံးကို တင်ပြခဲ့ပါတယ်။ နိုင်ငံတော်သမ္မတရုံးကနေမှ သုံးသပ်ချက်များအပေါ်အခြေခံ၍ လုပ်သင့်သည်များစတင်ဆောင်ရွက်သွားရန်ဟု ညွှန်ကြားခဲ့ပါတယ်။ ကယားပြည်နယ်ဝန်ကြီးချုပ်ရဲ့ ထိုင်းနိုင်ငံ မယ်ဟောင်ဆောင်ခရီးစဉ်မှာ နှစ်နိုင်ငံညီအမမြို့တော် ဆက်ဆံရေးပိုမိုဖြစ်ထွန်းစေရေးအတွက် ပေါ့နော်ဒေသသို့ ကယားပြည်နယ်မှ ပြည်သူများ လွယ်ကူ စွာဖြတ်သန်းသွားလာနိုင်ရန် ဖွင့်ထားပြီးဖြစ်၍ မယ်ဟောင်ဆောင်ခရိုင်အတွင်းမှာရှိတဲ့ ဒေသ ခုနစ်ခု တွင် တစ်ညအိပ်သုံးရက်လွတ်လပ်စွာသွားလာနိုင်ကြောင်းနှင့် မယ်ဟောင်ဆောင်ဒေသမှာရှိတဲ့ ပြည်သူ များကိုလည်းပဲ ကယားပြည်နယ်အတွင်း နှစ်ညအိပ်သုံးရက်သွားလာနိုင်ရေး ထိုင်းနိုင်ငံဘက်မှ ညှိနှိုင်း ဆွေးနွေးလာမှုနှင့်ပတ်သက်ပြီးတော့မှ ခွင့်ပြုပေးနိုင်ဖို့ ကယားပြည်နယ်အစိုးရအဖွဲ့က ထပ်မံတင်ပြခဲ့ ပါတယ်။ အဆိုပါတင်ပြချက်နှင့်ပတ်သက်ပြီးတော့မှ လုံခြုံ ရေး၊ တည်ငြိမ်အေးချမ်းရေးနှင့် တရားဥပဒေ စိုးမိုးရေးကော်မတီအစည်းအဝေးအမှတ်စဉ်(၁၆/၂၀၁၇)တွင် နှစ်နိုင်ငံအစိုးရသဘောတူညီချက်မရှိဘဲ ခွင့်ပြု၍မရသဖြင့် သတ်မှတ်လုပ်ထုံးလုပ်နည်းများနှင့်အညီ ထိုင်းနိုင်ငံအစိုးရနှင့် ညှိနှိုင်းဆောင်ရွက် ပြီးမှသာ ခွင့်ပြု ဆောင်ရွက်သွားရန်ဟု ဆုံးဖြတ်ခဲ့ပြီးဖြစ်ပါတယ်။ အထက်ပါအစည်းအဝေးဆုံးဖြတ် ချက်များအရ နိုင်ငံခြားရေးဝန်ကြီးဌာနက သံတမန်လမ်းကြောင်းအရ ညှိနှိုင်းဆောင်ရွက်လျက်ရှိပါ တယ်။ ကယားပြည်နယ် မြန်မာ-ထိုင်းနယ်စပ်ရှိ မယ်နဲ့နယ်စပ် ဝင်/ထွက်ဂိတ်ဖွင့်လှစ်နိုင်ဖို့အတွက်ကို ထိုင်းနိုင်ငံ မယ်ဟောင်ဆောင်မှ BP 13 သို့ ဖောက်လုပ်ထားတဲ့လမ်း ၉.၇ ကီလိုမီတာကို ထိုင်းနိုင်ငံရဲ့ သစ်တောထိန်းသိမ်းရေးဥပဒေအဖြစ် ကာကွယ်ထားသော ဧရိယာအတွင်းမှာပါဝင်နေတဲ့အတွက် ကာကွယ်ထားတဲ့ဧရိယာအတွင်းမှ အဆိုပါလမ်းပိုင်းအား ထုတ်ပြန်နိုင်မှသာ မြန်မာ-ထိုင်းနယ်စပ်မှာ နှစ်နိုင်ငံကုန်သွယ်ရေးစန်း ဖွင့်လှစ်နိုင်မည်ဖြစ်ကြောင်း၊ ထိုင်းနိုင်ငံအစိုးရအဖွဲ့အနေနဲ့ အဆိုပါလမ်းကို သစ်တောထိန်းသိမ်းရေးဥပဒေအောက်မှ ဖယ်ရှားပေးရန်အတွက် နည်းလမ်းများရှာဖွေရန် သက်ဆိုင်ရာ ဝန်ကြီးဌာနများသို့ ညွှန်ကြားခဲ့ကြောင်း၊ ၎င်းတို့ရဲသုံးသပ်ချက်များကို ထည့်သွင်းစဉ်းစားပြီးတော့မှ ထိုင်းနိုင်ငံအစိုးရအဖွဲ့မှ ဆုံးဖြတ်ချက်ကို ချမှတ်သွားမည်ဖြစ်ကြောင်း ထိုင်နိုင်ငံမှ ပြန်ကြားလာပါ တယ်။ နိုင်ငံခြားရေးဝန်ကြီးဌာနက သမ္မတရုံးသို့ အဆိုပါပြန်ကြားရေးနှင့်ပတ်သက်ပြီးတော့မှ တင်ပြတဲ့ အခါမှာ နိုင်ငံခြားရေးဝန်ကြီးဌာနကို သမ္မတရုံးက သံတမန်နည်းလမ်းဖြင့် မျက်ခြေမပြတ်ဆက်သွယ်ဆောင်ရွက်သွားရန်လို့ ညွှန်ကြားခဲ့ပါတယ်။ သို့ဖြစ်ပါ၍ မယ်နဲ့ BP 13 နယ်စပ်ဂိတ်တရားဝင်ဖွင့်လှစ် ခွင့်ရရှိရေး နှစ်နိုင်ငံညှိနှိုင်းဆောင်ရွက်ဆဲဖြစ်ပါတယ်။ မြန်မာနိုင်ငံနယ်စပ်မှ စစ်ဆေးရေးဂိတ် တရားဝင်ဖွင့်လှစ်နိုင်ရေး အဆောက်အဦဆောက်လုပ်ရန် မြေနေရာရွေးချယ်ခြင်း၊ တင်ဒါခေါ်ယူခြင်း လုပ်ဆောင်ပြီးဖြစ်ပါတယ်။ ထိုင်းနိုင်ငံဘက်မှလည်း ထိုင်းဘုရင်သစ်တောနယ်မြေအတွင်းမှာ ပါဝင်တဲ့ ၉.၇ ကီလိုမီတာကိုလည်းပဲ မြေသားညှိပြီးတော့မှ ပြုပြင်ခြင်းလုပ်ငန်းများကိုလည်းပဲ ပြီးစီးကြောင်း သိရပါတယ်။ သို့ရာတွင် မယ်ဟောင်ဆောင်ဒေသမှ ပြည်သူများ BP 13 မှတစ်ဆင့် လွိုင်ကော်မြို့ အထိ ပြည်ပခရီးသွားများ နှစ်ညအိပ်သုံးရက်ခရီးလည်ပတ်ခွင့်ရရှိရေးအတွက် ခရီးစဉ်ခွင့်ပြုချက်အား ကယားပြည်နယ်အစိုးရအဖွဲ့မှတစ်ဆင့် ပြည်ထောင်စုအစိုးရအဖွဲ့သို့တင်ပြ၍ ခရီးစဉ်အလိုက် ခွင့်ပြုချက်ရရှိပါက လက်ရှိအနေအထားမှာ ဝင်ရောက်ခွင့်ပြုလျက်ရှိပါတယ်။ မယ်နဲ့ BP 13 မှတစ်ဆင့် လွိုင်ကော်မြို့အထိ ပြည်ပခရီးသွားများ ခြောက်ညအိပ် ခုနစ်ရက်ခရီးလည်ပတ်ခွင့်အတွက် ပြည်ထောင်စုအစိုးရအဖွဲ့မှ ခရီးစဉ်ခွင့်ပြုချက်ရရှိရေးနှင့်စပ်လျဉ်းပြီးတော့မှ ထိုင်းနိုင်ငံဘက်ကလည်း အလားတူအကွာအဝေးအထိ ဝင်ရောက်ခွင့်ပြုနိုင်ခြင်းမရှိ/မရှိ၊ ခြောက်ညအိပ် ခုနစ်ရက်ခွင့်ပြု ပေးနိုင် ခြင်းရှိ/မရှိကို နှစ်နိုင်ငံသဘောထား အပြန်အလှန်ညှိနှိုင်း၍ သဘောတူညီမှုရရှိဖို့ နိုင်ငံခြားရေးဝန်ကြီး ဌာနက ညှိနှိုင်းဆောင်ရွက်ဆဲဖြစ်ပါတယ်။ အဆိုပါကိစ္စနှင့်စပ်လျဉ်းပြီးတော့မှ နှစ်နိုင်ငံသဘောတူညီမှု ရရှိမယ်ဆိုရင် အစိုးရအဖွဲ့မှလည်း သဘောတူခွင့်ပြုမယ်ဆိုလို့ရှိရင် အလုပ်သမား၊ လူဝင်မှုကြီးကြပ်ရေး နှင့် ပြည်သူ့အင်အားဝန်ကြီးဌာနအနေနဲ့ ပြည်ထောင်စုအစိုးရအဖွဲ့၏ ခွင့်ပြုချက်အတိုင်း ဆက်လက်ပြီးတော့မှ ခွင့်ပြုပေးသွားမည်ဖြစ်ကြောင်း ဥက္ကဌကြီးမှတစ်ဆင့် လေးစားစွာ တင်ပြအပ်ပါတယ်။ ကျေးဇူး တင်ပါတယ်။</speech>
<speech type='speaker'>အလုပ်သမား၊ လူဝင်မှုကြီးကြပ်ရေးနှင့် ပြည်သူ့အင်အားဝန်ကြီးဌာန ပြည်ထောင်စုဝန်ကြီး ပြန်လည်ထွက်ခွာနိုင်ပါပြီ</speech>
<title>ကျောက်ကြီးမြို့နယ် ညောင်ပင်သာရွာမှ အရှေ့ဘက် ဒိုက်ပုံချောင်းကမ်းပါးအထိ ၂၀၁၉-၂၀၂၀ ဘဏ္ဍာရေးနှစ်တွင် ကုန်ထုတ်ကျောက်ချောလမ်းခင်းပေးရန် အစီအစဉ်ရှိ/မရှိနှင့် စပ်လျဉ်းသည့် မေးခွန်း</title>
<speech type='speaker'>ကျောက်ကြီးမဲဆန္ဒနယ်မှ ဦးမြင့်ငွေ မေးမြန်းဖို့ ဖြစ်ပါတယ်</speech>
<speech><mp id='188'>ဦးမြင့်ငွေ(ကျောက်ကြီးမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဌကြီး နှင့် ပြည်ထောင်စုအဆင့်အဖွဲ့အစည်းဝင်များ၊ ပြည်သူ့လွှတ်တော်ကိုယ်စားလှယ်များအားလုံး စိတ်ချမ်းသာ၊ ကိုယ်ကျန်းမာခြင်းနှင့် ပြည့်စုံနိုင်ပါစေကြောင်း ဦးစွာပထမ နှုတ်ခွန်းဆက်သအပ်ပါတယ် ခင်ဗျား။ ကျွန်တော်ကတော့ ပဲခူးတိုင်းဒေသကြီး၊ ကျောက်ကြီးမဲဆန္ဒနယ် ပြည်သူ့လွှတ်တော် ကိုယ်စားလှယ် ဦးမြင့်ငွေ ဖြစ်ပါတယ်။ ကျွန်တော်မေးမြန်းလိုတဲ့မေးခွန်းကတော့ ကျောက်ကြီးမြို့နယ်၊ ညောင်ပင်သာရွာမှ အရှေ့ဘက် ဒိုက်ပုံချောင်းကမ်းပါးအထိ ၂၀၁၉-၂၀၂၀ ဘဏ္ဍာရေးနှစ်မှာ ကုန်ထုတ်ကျောက်ချောလမ်းခင်းပေးနိုင်ပါရန် အစီအစဉ်ရှိ/မရှိနှင့် စပ်လျဉ်းသောမေးခွန်း ဖြစ်ပါ တယ်ခင်ဗျား။ ဥက္ကဋ္ဌကြီးခင်ဗျား။ ညောင်ပင်သာကျေးရွာဟာ အိမ်ခြေ ၁၀၀၀ နီးပါးရှိပြီး ကျေးရွာအုပ်စုကြီး တစ်ခုဖြစ်ပါတယ်။ ကျေးရွာနေပြည်သူများဟာ တောင်သူလယ်သမားများဖြစ်ကြပြီး လယ်ယာ၊ ကိုင်းကျွန်းလုပ်ကိုင်စားသောက်နေကြသူများပဲဖြစ်ပါတယ်။ ညောင်ပင်သာရွာနဲ့ ဒိုက်ပုံချောင်းအကြား နုန်းတင်မြေနုကွင်းများဖြစ်သဖြင့် စိုက်ပျိုးမြေ အလွန်ဖြစ်ထွန်းသောဒေသတစ်ခုလည်း ဖြစ်ပါတယ်။ ဒိုက်ပုံကွင်းမှာ လယ်မြေဧက ၅၀၀ ခန့်ရှိပါတယ်။ နှစ်စဉ် ထိုစိုက်ကွင်းများမှ ပျမ်းမျှစပါးအထွက်နှုန်း ၂၁၀၀၀ တင်းခန့်၊ မတ်ပဲ ၇၅၀၀ တင်းခန့် ထွက်ရှိပါတယ်။ ဥက္ကဌကြီးခင်ဗျား။ ညောင်ပင်သာရွာမှ ဒိုက်ပုံချောင်းရောက်သည်အထိ ယခင်က လမ်းဟောင်းငယ်တစ်ခုရှိသော်လည်းပဲ လူ၊ လှည်း၊ ကျွဲ၊ နွား တို့သာသွားလာနိုင်ပြီး ချိုင့်များ၊ ကမ်းမူများ၊ ရွှံ့ဗွက်များထူထပ်သော လမ်းမျှသာဖြစ်ခဲ့ပါတယ်။ ဒါကြောင့်မို့လည်း တောင်သူအများစုဟာ လုပ်ငန်းခွင်နဲ့အဆင်ပြေစေရန်အတွက် တဲအစုများ စုပေါင်းနေထိုင်ရာမှ ယခုအခါမှာ ရွာငယ်ကလေးများတောင် ဖြစ်နေပါပြီ။ ငှက်ကြီးသိုက်အစုမှာ အိမ်ခြေ ၅၀ ခန့်၊ ဒိုက်ပုံအစုမှာ အိမ်ခြေ ၁၂၀ ခန့်ရှိပြီး မိမိတို့နဲ့သက်ဆိုင်ရာလုပ်ငန်းခွင်ကိုဆင်းပြီး စိုက်ပျိုးလုပ်ကိုင်လျက်ရှိပါတယ်။ ဥက္ကဌကြီးခင်ဗျား။ ယနေ့ခေတ်မှာ စက်များကိုအသုံးပြုပြီး လုပ်ကိုင်ဆောင်ရွက်နေပြီ ဖြစ်ပါတယ်။ လမ်းပန်းဆက်သွယ်ရေးကောင်းမှသာ ထုတ်ကုန်များကို အလွယ်တကူသယ်ယူပို့ဆောင် နိုင်ပြီး ဈေးကောင်းလည်းရရှိနိုင်မှာဖြစ်ပါတယ်။ ညောင်ပင်သာရွာ လွှတ်တော်ကိုယ်စားလှယ်များနှင့် ပြည်သူလူထုတွေ့ဆုံပွဲမှာ ညောင်ပင်သာ-ဒိုက်ပုံ ကုန်ထုတ်ကျောက်ချောခင်းလမ်းကို ဖောက်လုပ်ပေး နိုင်ရန် တင်ပြလာပါသဖြင့် ကိုယ်တိုင်ကွင်းဆင်းတိုင်းထွာ တွက်ချက်ခဲ့ပါတယ်။ ညောင်ပင်သာမှ ဒိုက်ပုံ ချောင်းကမ်းပါးအထိ အလျားပေ ၁၂၅၀၀ ရှိပြီး အကျယ်မှာ (၉ ပေ x ၁၂ ပေ x ၁၆ ပေ)အစရှိသဖြင့် လမ်းရဲ့ ဝဲ/ယာဖြစ်နေသဖြင့် လမ်းရဲ့ ဝဲ/ယာတောင်သူများနှင့်ညှိနှိုင်းပြီး အကျယ် ၁၈ ပေသတ်မှတ်ပြီး လက်မှတ်ရေးထိုးလှူဒါန်းခြင်းကိုဆောင်ရွက်ရာ အားလုံးကလည်း သဘောတူလှူဒါန်းကြပါတယ်။ ဥက္ကဋ္ဌကြီးခင်ဗျား။ ညောင်ပင်သာရွာမှ ဒိုက်ပုံကုန်ထုတ်ကျောက်ချောလမ်း ပြုလုပ်ပေးမည် ဆိုပါက ညောင်ပင်သာကျေးရွာအုပ်စုနှင့် အနီးအနားရှိလူဦးရေ ၂၅၀၀ ခန့်အား လူမှုစီးပွားဖွံ့ဖြိုး တိုးတက်လာမည်ဖြစ်ပါတယ်။ ဒါကြောင့်မို့လို့ ကျွန်တော်မေးလိုတဲ့မေးခွန်းကတော့ ကျောက်ကြီး မြို့နယ်၊ ညောင်ပင်သာရွာမှ အရှေ့ဘက် ဒိုက်ပုံချောင်းကမ်းပါးအထိ ၂၀၁၉-၂၀၂၀ ဘဏ္ဍာရေးနှစ်မှာ ကုန်ထုတ်ကျောက်ချောလမ်းခင်းပေးနိုင်ပါရန် အစီအစဉ်ရှိ/မရှိမေးခွန်းအား မေးမြန်းရခြင်းဖြစ်ပါတယ် ခင်ဗျား။ အားလုံးကျေးဇူးတင်ပါတယ်။</speech>
<speech type='speaker'>စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက ဖြေကြားရန် ဖြစ်ပါတယ်</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ ပဲခူး တိုင်းဒေသကြီး၊ ကျောက်ကြီးမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးမြင့်ငွေရဲ့မေးခွန်းအပေါ် ပဲခူးတိုင်းဒေသကြီးအစိုးရအဖွဲ့ရဲ့ ဖြေကြားချက်နှင့်အတူ စိုက်ပျိုးရေး၊ မွေးမြူရေးနှင့်ဆည်မြောင်း ဝန်ကြီးဌာနမှ ပေါင်းစပ်ကြားပါ့မယ်။ ဥက္ကဋ္ဌကြီးခင်ဗျား။ ပဲခူးတိုင်းဒေသကြီး၊ ကျောက်ကြီးမြို့နယ်မှာ ညောင်ပင်သာဒိုက်ပုံ ကုန်ထုတ် လမ်းဟာ အရှည် ၂ မိုင် ၃ ဖာလုံရှိပါတယ်။ ဒေသရဲ့ လယ်မြေဧက ၃၅၀၀ ကိုအကျိုးပြု လျက်ရှိပါတယ်။ ကုန်ထုတ်လမ်းဖောက်လုပ်မယ်ဆိုရင် မြေသားနှစ်ပေထုခင်းတာနဲ့ ကျောက်ရောမြေ ကိုးလက်မ ခင်းခြင်းအတွက် တွက်ချက်မှုအရ ကုန်ကျငွေ ကျပ်သန်း ၁၂၀ ကျော်ကုန်ကျမှာဖြစ်ပါတယ်။ လမ်းအတွက် Box Culvert နှစ်စင်းလည်း တည်ဆောက်ဖို့ရှိမယ့်အတွက် တွက်ချက်မှုအရ ကုန်ကျငွေ ၁၂ သန်း ရှိပါတယ်။ အဆိုပါလမ်းအတွက် စုစုပေါင်း ကုန်ကျငွေ ကျပ် ၁၃၃ သန်းခန့်ကုန်ကျမှာ ဖြစ်ကြောင်း စိစစ်တွက်ချက်ရရှိပြီးဖြစ်ပါတယ်။ ၂၀၁၈-၂၀၁၉ ဘဏ္ဍာရေးနှစ်အတွင်းမှာ ကျေးလက် ဒေသဖွံ့ဖြိုးတိုးတက်ရေးဦးစီးဌာနအနေနဲ့ ဒေသတွင်းကုန်ထုတ်လမ်း ၁၆ မိုင် မြေသားလမ်းခင်းခြင်းနဲ့ ဂဝံခင်းခြင်းလုပ်ငန်း၊ ကွန်ကရစ်တံတားနှစ်စင်း၊ သစ်သားတံတားတစ်စင်းနဲ့ Box Culvert ၁၇ စင်း တို့ကို တည်ဆောက်ဆောင်ရွက်ပေးလျက်ရှိပါတယ်။ ယခုလွှတ်တော်ကိုယ်စားလှယ်ကြီး မေးမြန်း လာတဲ့မေးခွန်းနဲ့အညီ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနအနေနဲ့ စိစစ်ချက်အရ လတ်တလောမှာ ဆောင်ရွက်ပေးနိုင်ခြင်းမရှိသော်လည်းပဲ အဆိုပါလမ်းကို ၂၀၁၉-၂၀၂၀ ဘဏ္ဍာရေး နှစ်မှာ မြေသားတင်ပြီး ကျောက်ရောမြေခင်းခြင်းလုပ်ငန်းဆောင်ရွက်နိုင်ဖို့ ရန်ပုံငွေလျာထားတင်ပြ ထားပြီးဖြစ်ပါတယ်။ ရန်ပုံငွေရရှိချက်နဲ့အညီ စီမံအကောင်အထည်ဖော် ဆောင်ရွက်ပေးသွားမည် ဖြစ်ပါကြောင်း ပဲခူးတိုင်းဒေသကြီးအစိုးရအဖွဲ့ရဲ့ ဖြေကြားချက်နှင့်အတူ ပေါင်းစပ်ကြားအပ်ပါ တယ်။</speech>
<title>စေတုတ္တရာမြို့နှင့် အောက်ဘက်ကျေးရွာများအတွက် မုန်းတမံအရန်ရေပိုလွှဲအား အမြန်ပြီးစီးအောင် တည်ဆောက်ပေးရန်အစီအစဉ်ရှိ/မရှိနှင့် စပ်လျဉ်းသည့်မေးခွန်း</title>
<speech type='speaker'>စေတုတ္တရာမဲဆန္ဒနယ်မှ ဦးကျော်အောင်လွင် မေးမြန်းဖို့ ဖြစ်ပါတယ်။</speech>
<speech><mp id='262'>ဦးကျော်အောင်လွင်(စေတုတ္တရာမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဌကြီးနှင့် အားလုံးပဲ မင်္ဂလာအပေါင်းနှင့်ပြည့်စုံကြပါစေ ကျွန်တော်ကတော့ စေတုတ္တရာမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးကျော်အောင်လွင်ပါ။ ကျွန်တော့်အနေနဲ့ မုန်းတမံအကူရေပိုလွှဲ တည်ဆောက်မှုနဲ့ပတ်သက်ပြီးတော့ မေးခွန်းမေးမြန်းမှာပါ။ မုန်းတမံမှာ ပင်မရေပိုလွှဲဟာအကျယ် ၃၅၀ ပေရှိပြီးတော့ ရေပိုလွှဲသုံးဆင့်ရှိကာ RL ၅၂၀ ကျော်တာနှင့် ရေပိုလွှဲက ရေကျော်ကျပါတယ်။ ၂၀၁၀ ခုနှစ် ဂီရိမုန်တိုင်းမှာ ရေပိုလွှဲအထက် ၂၀.၃ ပေရေကျော်ပါတယ်။ ၂၀၁၁ ခုနှစ် R2B မုန်တိုင်းမှာတော့ ၁၆.၃ ပေရေကျော်ပြီးတော့ ၂၀၁၅ ခုနှစ်ကိုမန်မုန်တိုင်းမှာ ရေပိုလွှဲအထက် ၃၅.၈ ပေရေကျော် ခဲ့ပါတယ်။ ၂၀၁၅ ခုနှစ်၊ ဇူလိုင် ၃၁ ရက်နေ့မှာတမံအမြင့် ၅၆၀ ပေမှာ Level ၅၅၅.၈ ပေရှိပြီးတော့ တမံရေကျော် လေးပေခန့်သာလိုပါတော့တယ်။ ဧကပေ ခြောက်သိန်းသိုလှောင်နိုင်တဲ့ မုန်းတမံထဲကို ဧကပေ ၁၁၂၉၄၉၀ စီးဝင်ပြီးတော့ ဒီဇိုင်း ၁၄၉၁၃၀ ကုဗပေစက္ကန့်ခံနိုင်တဲ့ ပင်မရေပိုလွှဲဟာ ၂၃၀၂၄၀ ကျော်ပေါ့နော် ကုဗပေစက္ကန့်နှုန်းနဲ့ ရေပိုလွှဲအထက် ကနေ ၃၅.၈ ပေကျော်ကျတဲ့အတွက်ရေပိုလွှဲကြီး ပျက်စီးခဲ့ရပါတယ်။ အကယ်၍သာတမံကြီး တစ်စုံတစ်ရာဖြစ်ခဲ့ရင် အောက်ဘက်စေတုတ္တရာမြို့နေ ပြည်သူတွေရဲ့ ဘဝဟာ မတွေးရဲစရာပါ။ ပင်မရေပိုလွှဲနေရာဟာကျောက်ဆောင် ကျောက်သားခိုင်မာ တဲ့နေရာလည်း ဖြစ်ပါတယ်။ ဒါကြောင့် တမံကြီးအန္တရာယ်မဖြစ်ဖို့ အောက်ဘက်ပြည်သူတွေ အန္တရာယ်ကင်းဖို့အတွက် ၂၀၁၇-၂၀၁၈ ခုနှစ်မှာ အကူရေပိုလွှဲကိုစတင်တည်ဆောက်ခဲ့ပါတယ်။ အကူရေပိုလွှဲတည်ဆောက်ခဲ့တဲ့ အောက်ခံမြေသားဟာ သာမန်ကျစ်မြေသားဖြစ်ခြင်း၊ အကူရေပိုလွှဲ ထွက်ပေါက်ဟာ စေတုတ္တရာမြို့ကိုဦးတည်နေခြင်းစတဲ့ အကြောင်းတွေကြောင့် ဒေသခံတွေဟာ စိုးရိမ်တကြီး ကန့်ကွက်ခဲ့ကြပါတယ်။ ၂၀၁၇ ခုနှစ်မှာ အကူရေပိုလွှဲကိုစတင်တည်ဆောက်ခဲ့ပြီးတော့ တည်ဆောက်ချိန်သုံးနှစ်ရှိပေမဲ့ လုပ်ငန်းရဲ့ ၁၂.၇ ရာခိုင်နှုန်းခန့်သာ ယခုအချိန်ထိပြီးစီးပါသေးတယ်။ ဥက္ကဋ္ဌကြီးခင်ဗျား။ Power Point သုံးခွင့်ပြုပါခင်ဗျား။ ဒါကတော့မုန်းတမံပါ။ ၁၅-၆-၂၀၁၈ ရေအခြေအနေပါ။ ဒါကတော့မုန်းတမံကြီးနဲ့ ပင်မရေပိုလွှဲသုံးဆင့်ကရေစီးကျနေတဲ့ပုံပါ။ ဒါကတော့ ၂၀၁၅ ခုနှစ်ကာလမှာ ဒီအလွန်အကျွံရေပိုလွှဲက မနိုင်ဝန်လိုရေစီးကျနေတဲ့ အနေအထားပါ။ ဒါကတော့ ပင်မရေပိုလွှဲတမံကြီးနဲ့ အကူရေပိုလွှဲတည်ဆောက်မယ့် အဝါရောင်လိုင်းမျဉ်းနဲ့ပြထားတဲ့အနေအထား ပါ။ ဒါကတော့အကူရေပိုလွှဲကို စတင်တည်ဆောက်နေတဲ့ အနေအထားပါ။ မြေသားက သာမန်မြေသား အနေအထားပါ။ ဒါအကူရေပိုလွှဲနဲ့ပတ်သက်တဲ့ Data အချက်အလက်လေးတွေပါ။ သုံးနှစ်တိတိ တည်ဆောက်ပြီးတော့ အခုအနေအထားပဲ ပြီးစီးသေးတဲ့ အနေအထားဖြစ်ပါတယ်။ ဒါကတော့ နှစ်စဉ် ရေကျော်ကျတဲ့ အနေအထားပါ။ ဒါကတော့ သုံးနှစ်ဘတ်ဂျက်ကာလနဲ့တည်ဆောက်လို့ ပြီးစီးတဲ့အနေ အထားဖြစ်ပါတယ်။ ကျေးဇူးတင်ပါတယ်။ ဒါ့ကြောင့် အရန်ရေပိုလွှဲမပြီးစီးသေးတဲ့အခြေအနေမှာ မုန်တိုင်းတိုက်ခတ်ခြင်း၊ မိုးသည်းထန်ရေကြီးရေလျှံခြင်းများဖြစ်ပြီးတော့ အရန်ရေပိုလွှဲကနေပြီးတော့ ရေကျော်ကျမယ်ဆိုရင်အောက်ဘက် စေတုတ္တရာပြည်သူတွေအတွက် အန္တရာယ်ကြီးမားလှပါတယ်။ ဒါ့ကြောင့်နိုင်ငံ့အတွက် တစ်နှစ်ပတ်လုံး ရေအားလျှပ်စစ် ထုတ်လုပ်ပေးနေပြီးတော့ အောက်ဘက်ကြီး အုံကြီးဝတမံနှင့် ပွင့်ဖြူမြို့နယ်လယ်ယာမြေများကို နွေအခါရေပေးဝေဖို့ အကျိုးများလှတဲ့ မုန်းတမံ အတွက် အရေးကြီးလှတဲ့အရန်ရေပိုလွှဲ တည်ဆောက်မှုကို အမြန်ပြီးစီးအောင် တည်ဆောက်ပေးဖို့ အရေးတကြီးလိုအပ်နေတဲ့အတွက် ကျွန်တော့်အနေနဲ့ မေးမြန်းလိုတဲ့တဲ့မေးခွန်းကတော့ စေတုတ္တရာ မြို့ ရဲ့ အောက်ဘက်ကျေးရွာများအတွက် အန္တရာယ်ကင်းဝေးဖို့ တည်ဆောက်ချိန်သုံးနှစ်ရှိပြီဖြစ်ပြီးတော့ ပြီးစီးမှုမရှိသေးတဲ့ မုန်းတမံအကူရေပိုလွှဲအား အမြန်ပြီးစီးအောင်တည်ဆောက်ပေးပါရန် အစီအစဉ် ရှိ/မရှိသိလိုတဲ့အတွက် ပြည်သူ့လွှတ်တော် ဥက္ကဋ္ဌကြီးမှတစ်ဆင့် လေးစားစွာ မေးမြန်းအပ်ပါတယ်။ အားလုံးကိုယ်စိတ်နှစ်ဖြာ ကျန်းမာချမ်းသာကြပါစေ။</speech>
<speech type='speaker'>စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာနမှ ဖြေကြားရန် ဖြစ်ပါတယ်</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာန)</agency>လေးစားအပ်ပါတဲ့ ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ မကွေး တိုင်းဒေသကြီး၊ စေတုတ္တရာမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးကျော်အောင်လွင်ရဲ့ မုန်းတမံရေပိုလွှဲ အမြန်ပြီးစီးအောင်ဆောင်ရွက်နိုင်ရေးအတွက် မေးမြန်းထားတဲ့မေးခွန်းအပေါ်မကွေးတိုင်းဒေသကြီးအစိုးရအဖွဲ့ရဲ့ဖြေကြားချက်နဲ့အတူ စိုက်ပျိုးရေး၊ မွေးမြူရေးနှင့်ဆည်မြောင်း ဝန်ကြီးဌာနမှ ပေါင်းစပ်ဖြေကြားပါ့မယ်။ ဥက္ကဋ္ဌကြီးခင်ဗျား။ မကွေးတိုင်းဒေသကြီး၊ စေတုတ္တရာမြို့နယ်မှာရှိတဲ့ မုန်းချောင်းရေလှောင် တမံဟာ နှစ်စဉ်ပျမ်းမျှ ရေအားလျှပ်စစ်ကီလိုဝပ် နာရီသန်းပေါင်း ၂၅၀ ထုတ်လုပ်လျက်ရှိပါတယ်။ အောက်ဘက်ပွင့်ဖြူမြို့နယ်မှာရှိတဲ့ မဲဇလီရေလွှဲဆည်ကို ရေကူဖြည့်တင်းပေးပြီးတော့မှ ဆည်ရေ သောက်ဧရိယာဟာ ၈၃၀၀၀ ခန့်ကို မိုးစပါး၊ နွေစပါးနှင့်အခြားသီးနှံများ စိုက်ပျိုးဖို့အတွက် စိုက်ပျိုးရေပေးဝေလျက်ရှိပါတယ်။ တမံရဲ့ ရေဆင်းဧရိယာဟာ ကြီးမားကျယ်ပြန့်ပါတယ်။ မိုးရာသီ စီးဝင်တဲ့ရေပမာဏဟာလည်း ပုံမှန်ရာသီဥတုအခြေအနေမှာတောင် များပြားစွာဝင်ရောက်တဲ့အတွက် ရေပိုလွှဲကနေ နှစ်စဉ်ပုံမှန်ကျော်ကျစီးထွက်လျက်ရှိပါတယ်။ ပြီးခဲ့တဲ့ ၂၀၁၅ ခုနှစ် ဇူလိုင်လနောက်ဆုံး ပတ်မှာ တိုက်ခတ်ခဲ့တဲ့ ကိုမန်ဆိုင်ကလုန်းမုန်တိုင်းရဲ့ အရှိန်ကြောင့် မုန်းချောင်းတမံရဲ့ ရေဆင်းဧရိယာ အတွင်း မိုးသည်းထန်စွာရွာပြီး ကန်ရေတွေကလည်းပဲ အချိန်တိုအတွင်း လျင်မြန်စွာမြင့်တက်ခဲ့ ပါတယ်။ ကန်ရေပြည့်မှတ်ထက်ကျော်လွန်ပြီး ပင်မရေလွှဲကနေ အမြင့်ပေ ၃၅ ပေကျော်အထိ ကျော်ကျ ရေစီးထွက်ခဲ့တဲ့အတွက် ပင်မရေပိုလွှဲနဲ့ ရေငြိမ်ကန်ရေဆင်းနှင့် ရေငြိမ်ကန်အပိုင်း ရေကျအမှတ်(၁) နှင့်အမှတ်(၂)တို့ကို ထိခိုက်ပျက်စီးမှုဖြစ်ပေါ်ခဲ့ပါတယ်။ ပင်မရေပိုလွှဲထိခိုက်ပျက်စီးမှု ထပ်ပြီးတော့ မဖြစ်ပေါ်စေဖို့အတွက် အကြီးစားပြုပြင်ခြင်းလုပ်ငန်းတွေကိုလည်းပဲ ဆောင်ရွက်ခဲ့ရပါတယ်။ ၂၀၁၆၂၀၁၇ ဘဏ္ဍာရေးနှစ်မှာ ခွင့်ပြုရန်ပုံငွေ ကျပ်သန်း ၁၅၀၀ နဲ့ ပင်မရေပိုလွှဲရဲ့ ရေငြိမ်ကန်ရေဆင်းနှင့် ရေငြိမ်ကန်အပိုင်းတို့ကို ရေကျော်ကျမှုဒဏ်ခံနိုင်တဲ့အဆင့်အထိ ပြုပြင်ဆောင်ရွက်ခဲ့ပါတယ်။ တစ်ချိန်တည်းမှာဘဲ ရေလှောင်တမံနှင့် ပင်မရေပိုလွှဲ ဘေးကင်းလုံခြုံမှုအတွက် အကျယ် ၂၂၀ ပေရှိတဲ့ အကူရေပိုလွှဲတစ်ခု ထပ်မံထည့်သွင်းတည်ဆောက်နိုင်ဖို့ စူးစမ်းလေ့လာတိုင်းတာပြီး ဒီဇိုင်းရေးဆွဲခြင်း လုပ်ငန်းကိုလည်းပဲ ဆောင်ရွက်ခဲ့ပါတယ်။ ဥက္ကဋ္ဌကြီးခင်ဗျား။ အဲဒီနောက်ပိုင်း ၂၀၁၇-၂၀၁၈ ဘဏ္ဍာရေးနှစ်မှာ ခွင့်ပြုရန်ပုံငွေ ကျပ် ၁၉၉၈ သန်းနဲ့ အကူရေပိုလွှဲ မြေကြီးလုပ်ငန်းနှင့် ရေပိုလွှဲထိပ်ပြင် ကွန်ကရစ်လောင်းခြင်းလုပ်ငန်း တွေကိုပြီးစီးအောင် ဆောင်ရွက်နိုင်ခဲ့ပါတယ်။ ဒါ့အပြင် ပင်မရေပိုလွှဲရဲ့ ရေကျအမှတ်(၁)ပြုပြင်ခြင်း လုပ်ငန်းကို ၂၀၁၇ ခုနှစ် မိုးရာသီရေကျော်မကျမီ ရေကျော်ဒဏ်ခံနိုင်သည်အထိ ပြုပြင်ဆောင်ရွက် ခဲ့ပါတယ်။ ၂၀၁၈ ခုနှစ် ဧပြီလကနေ စက်တင်ဘာဘတ်ဂျက်ကာလအတွင်း ခွင့်ပြုရန်ပုံငွေ ၅၆၉ သန်း နှင့်အကူရေပိုလွှဲရဲ့ အဝင်ပိုင်းကို ဆောင်ရွက်နိုင်ခဲ့ပါတယ်။ ၂၀၁၈-၂၀၁၉ ဘဏ္ဍာရေးနှစ်မှာ ခွင့်ပြု ရန်ပုံငွေ ကျပ်သန်း ၇၅၀ နဲ့ ရေကျအမှတ်(၂)ရဲ့ ရေငြိမ်ကန်အပိုင်းပြုပြင်ခြင်းလုပ်ငန်းကို ယခု မိုးရာသီရေကျော်မကျမီ ရေကျော်ဒဏ်ခံနိုင်သည်အထိ ဆောင်ရွက်ပြီးစီးခဲ့ပြီးဖြစ်ပါတယ်။ ဒါ့အပြင် အကူရေပိုလွှဲရဲ့ ထိပ်ပြင်အဝင်ပိုင်းမြေထိန်းနံရံကို အပြီးတည်ဆောက်နိုင်ခဲ့ပါတယ်။ သို့ဖြစ်တဲ့အတွက် ပင်မရေပိုလွှဲနှင့် ရေကျအမှတ်(၁)၊ ရေကျအမှတ်(၂) အကြီးစားပြုပြင်ခြင်းလုပ်ငန်းတွေကို ဦးစားပေးဆောင်ရွက်ခဲ့ပြီးတော့ အကူရေပိုလွှဲတည်ဆောက်ခြင်းလုပ်ငန်းကိုလည်း နှစ်စဉ်ရန်ပုံငွေခွဲဝေရရှိမှု အပေါ်မူတည်ပြီး ရေကျော်ကျဒဏ်ခံနိုင်သည့်အဆင့်အထိ စီမံဆောင်ရွက်ပေးလျက်ရှိကြောင်း တင်ပြအပ်ပါတယ်။ ဆောင်ရွက်ရန်ကျန်တဲ့ ပင်မရေပိုလွှဲရဲ့ ရေကျအမှတ်(၂)အပေါ်ပိုင်းပြုပြင်ခြင်းနှင့် အကူရေပိုလွှဲရဲ့ ရေဆင်းအလျှောနှင့် ရေငြိမ်ကန်အပိုင်းများ တည်ဆောက်ခြင်းလုပ်ငန်းတွေကို ဆက်လက်ဆောင်ရွက်နိုင်ဖို့အတွက် ၂၀၁၉-၂၀၂၀ ဘဏ္ဍာရေးနှစ် ပြည်ထောင်စုရန်ပုံငွေမှာ ထည့်သွင်းလျာထားတင်ပြတောင်းခံထားပြီးဖြစ်တဲ့အတွက် ရန်ပုံငွေရရှိမှုနဲ့အတူ လုပ်ငန်းများကို ဆက်လက်အကောင်အထည်ဖော် ဆောင်ရွက်ပေးသွားမှာဖြစ်ပါတယ်။ ဥက္ကဌကြီးခင်ဗျား။ လွှတ်တော်ကိုယ်စားလှယ်တော်ကြီးရဲ့မေးခွန်းမှာ ဖော်ပြပါရှိတဲ့ အကူ ရေပိုလွှဲကို လွယ်ကူစွာရေတိုက်စားနိုင်တဲ့ ကြတ်မြေသားအမျိုးအစားမှာ တည်ဆောက်ခဲ့တယ်ဆိုတဲ့ အချက်နဲ့ပတ်သက်ပြီး ဆက်လက်ရှင်းလင်းဖြေကြားပေးပါ့မယ်။ အရေးကြီးရေအား အဆောက်အအုံ ဖြစ်တဲ့ ရေပိုလွှဲကိုတည်ဆောက်တဲ့အခါမှာ ခံနိုင်ဝန်အားကောင်းပြီး ရေစိမ့်နိုင်မှုနည်းပါးတဲ့ အောက်ခံအုတ်မြစ်အမျိုးအစားဟုတ်/မဟုတ် သိနိုင်ဖို့အတွက် မြေအောက်ဘူမိဗေဒဆိုင်ရာ စူးစမ်း လေ့လာမှုလုပ်ငန်းတွေကို တိကျစွာဆောင်ရွက်ခဲ့ပါကြောင်း စူးစမ်းလေ့လာမှုတွေအရ အကူရေပိုလွှဲ တည်ဆောက်ရမယ့်နေရာနဲ့ အောက်ခံအုတ်မြစ်အမျိုးအစားမှာ အသင့်အတင့်မာကျောတဲ့ သဲကျောက် တွေနဲ့ လှေလှကျောက်တွေကို တစ်လွှာစီ၊ တစ်ထပ်စီဖွဲ့စည်းထားတဲ့အတွက် ခံနိုင်ဝန်အား ကောင်းမွန်ပြီး ရေစိမ့်နိုင်မှုနည်းပါးတဲ့ အမျိုးအစားဖြစ်ကြောင်း တင်ပြအပ်ပါတယ်။ အကူရေပိုလွှဲရဲ့ လက်ရှိတည်ဆောက်ထားပြီးဖြစ်တဲ့ ထိပ်ပြင်အပိုင်းမှာ အပေါ်ယံမြေသားထု ပေ ၇၀ ခန့်ကို တူးထုတ် ပြီးမှ ကောင်းမွန်တဲ့အောက်ခံအုတ်မြစ်အပေါ်မှာ အခြေတည် တည်ဆောက်ထားခြင်းဖြစ်ပါတယ်။ ဆက်လက်တည်ဆောက်မည့်အပိုင်းများမှာလည်းပဲ အပေါ်ယံမြေသားထု ပေ ၁၀၀ ကနေ ၁၇၀ ပေခန့် အထိတူးထုတ်ပြီးမှ ကောင်းမွန်တဲ့အောက်ခံအုတ်မြစ်တွေပေါ်မှာ အခြေတည်ပြီး တည်ဆောက်သွားရန် မူလကတည်းက ဒီဇိုင်းပြုပြင်စီမံထားပြီးဖြစ်ပါတယ်။ ဥက္ကဋ္ဌကြီးခင်ဗျား။ မုန်းချောင်းရေလှောင်တမံရှိတဲ့ ပင်မရေပိုလွှဲနှင့် ရေကျတွေကို မိုးရာသီ ကာလ ရေကျော်ကျမှုဒဏ်ခံနိုင်သည်အထိ ပြုပြင်တည်ဆောက်ပေးထားပြီးဖြစ်ပါကြောင်းနှင့် နောင် ရေရှည်ကြံ့ခိုင်မှုနှင့် ဘေးကင်းလုံခြုံမှုအတွက် ဆက်လက်ဆောင်ရွက်သွားဖို့ ကျန်ရှိတဲ့ပင်မရေပိုလွှဲရဲ့ ရေကျအမှတ်(၂)အပေါ်ပိုင်းနဲ့ အကူရေပိုလွှဲအပြီးသတ်တည်ဆောက်ခြင်းလုပ်ငန်းတွေကို ၂၀၁၉၂၀၂၀ ဘဏ္ဍာရေးနှစ် ပြည်ထောင်စုရန်ပုံငွေခွဲဝေရရှိမှုအပေါ်မူတည်ပြီး ဆက်လက်အကောင် အထည်ဖော်ဆောင်ရွက်သွားမည်ဖြစ်ပါကြောင်း လွှတ်တော်ကိုယ်စားလှယ်ကြီးရဲ့ မေးခွန်းအပေါ် မကွေးတိုင်းဒေသကြီးအစိုးရအဖွဲ့နှင့်အတူ ပေါင်းစပ်ရှင်းလင်းဖြေကြားအပ်ပါတယ်။</speech>
<speech type='speaker'>မိုက်ပေးပါ</speech>
<speech><mp id='262'>ဦးကျော်အောင်လွင်(စေတုတ္တရာမဲဆန္ဒနယ်)</mp>တစ်ဆက်တစ်စပ်မေးခွန်း မေးမြန်းခွင့် ပြုပါခင်ဗျား။ ယခုလို ပြည်ထောင်စုဒုတိယဝန်ကြီးမှ ပြည့်ပြည့်စုံစုံဖြေကြားပေးသွားတဲ့အတွက် အထူးပဲ ကျေးဇူးတင်ပါတယ်။ အကူရေပိုလွှဲကို ဘတ်ဂျက်နှစ်သုံးနှစ်တာကာလ တည်ဆောက်ခဲ့တာဟာ ၁၂ ရာခိုင်နှုန်းကျော်ကျော်ပြီးစီးပြီးတော့ ရာခိုင်နှုန်းအများစုကျန်ရှိနေပါတယ်။ အကယ်၍ ၂၀၁၅ ခုနှစ် ကဲ့သို့ သဘာဝဘေးအန္တရာယ်၊ မုန်တိုင်းမိုးတွေ၊ ရေကြီးရေလျှံမှုတွေဖျက်လို့ အကူရေပိုလွှဲ မပြီးသေးတဲ့မြေသားပေါ်ကနေပြီးတော့ ရေကျော်ကျမယ်ဆိုရင်တော့ အောက်ဘက်စေတုတ္တရာ ပြည်သူတွေအတွက် အလွန်မှ အန္တရာယ်ကြီးလှပါတယ်။ ဒါကြောင့် ကျွန်တော့်အနေနဲ့ တစ်ဆက် တစ်စပ်မေးမြန်းလိုတဲ့ မေးခွန်းကတော့ ယခု သုံးနှစ်တာကလာတည်ဆောက်သော်လည်း အနည်းငယ် သာပြီးစီးသေးတဲ့ အရန်ရေပိုလွှဲ၊ အကူရေပိုလွှဲကို မည်သည့်ဘဏ္ဍာရေးနှစ်မှာ အပြီးတည်ဆောက် ပေးမယ်ဆိုတာနဲ့ပတ်သက်ပြီးတော့ သိလိုတဲ့အတွက် ပြည်သူ့လွှတ်တော်ဥက္ကဋ္ဌကြီးမှတစ်ဆင့် ကျွန်တော့်အနေနဲ့ လေးစားစွာမေးမြန်းအပ်ပါတယ်ခင်ဗျား။</speech>
<speech type='speaker'>သက်ဆိုင်ရာဝန်ကြီးဌာနက ဖြေကြားရန် ဖြစ်ပါတယ်</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာန)</agency>လွှတ်တော်ကိုယ်စားလှယ်ကြီးရဲ့ ဆက်စပ်မေးခွန်းအပေါ် ပြန်လည်ရှင်းလင်းဖြေကြားပါ့မယ်။ ဒီလုပ်ငန်းကို ၂၀၁၉-၂၀၂၀ ဘဏ္ဍာရေးနှစ်မှာ အကောင်အထည်ဖော်ဆောင်ရွက်သွားဖို့ စီမံဆောင်ရွက်ထားပြီးဖြစ်ပါတယ်။ ဆောင်ရွက်မယ့်လုပ်ငန်းရဲ့ ရေမြေအခြေအနေ၊ နောက် ရေပိုလွှဲရဲ့ အနေအထား၊ ဒီဇိုင်းပုံစံပေါ်မှာအခြေတည်ပြီးတော့မှ မိမိတို့မျှော်မှန်းထားတာကတော့ ဒီ ၂၀၁၉-၂၀၂၀ ဘဏ္ဍာရေးနှစ်အတွင်းမှာ အပြီးဆောက်ဖို့မျှော်မှန်းထားပါတယ်။ သို့သော်လည်းပဲ သဘာဝ အကြောင်းတရားအရ ဖြစ်ပေါ်လာတဲ့အခြေအနေပေါ်မူတည်ပြီးတော့ ၂၀၂၀-၂၀၂၁ ဘဏ္ဍာရေးနှစ် အထိလည်း ကူးပြောင်းသွားနိုင်တဲ့အခြေအနေလည်း ဖြစ်ကောင်းဖြစ်နိုင်ပါကြောင်း လွှတ်တော် ကိုယ်စားလှယ်ကြီးရဲ့ ဆက်စပ်မေးခွန်းကို ပြန်လည်ရှင်းလင်းဖြေကြားအပ်ပါတယ်။</speech>
<title>တွန်းဇံမြို့တွင် ပိုးမွေးမြူရေးလုပ်ငန်းပြန်လည်လုပ်ကိုင်နိုင်ရန် လိုအပ်သည့်အရင်းအနှီး၊ နည်းပညာနှင့် ဈေးကွက်များကူညီပံ့ပိုးပေးရန် အစီအစဉ်ရှိ/မရှိနှင့် စပ်လျဉ်းသည့်မေးခွန်း</title>
<speech type='speaker'>တွန်းဇံမဲဆန္ဒနယ်မှ ဦးခမ်ခန့်ထန် မေးမြန်းဖို့ ဖြစ်ပါတယ်။</speech>
<speech><mp id='217'>ဦးခမ်ခန့်ထန်(တွန်းဇံမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီး နှင့် လွှတ်တော်ကိုယ်စားလှယ်များအားလုံး မင်္ဂလာပါ။ ကျွန်တော်ကတော့ ချင်းပြည်နယ်၊ တွန်းဇံ မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးခမ်ခန့်ထန် ဖြစ်ပါတယ်။ ဥက္ကဌကြီးမှတစ်ဆင့် မေးမြန်း လိုတာကတော့ ချင်းပြည်နယ်၊ တွန်းဇံမြို့ တွင် ပိုးမွေးမြူရေးလုပ်ငန်း ပြန်လည်လုပ်ကိုင်နိုင်ရန် လိုအပ်သည့်အရင်းအနှီး၊ နည်းပညာနှင့် ဈေးကွက်များကူညီပံ့ပိုးပေးရန် အစီအစဉ်ရှိ/မရှိနှင့် စပ်လျဉ်းတဲ့မေးခွန်းကို မေးမြန်းသွားမှာဖြစ်ပါတယ်။ ဥက္ကဌကြီးခင်ဗျား။ ၁၉၇၀ ခုနှစ်မှစ၍ ကျွန်တော်တို့တွန်းဇံမြို့မှာ ပိုးမွေးမြူရေးလုပ်ငန်းကို စတင်လုပ်ကိုင်ခဲ့ကြပါတယ်။ အဲဒီကနေ ၁၀ နှစ်လောက်ကြာ ၁၉၇၉ ခုနှစ်၊ ၁၉၈၀ ခုနှစ်တွင်တောင်သူ ဦးရေ ၄၆၉ ဦးမှ ပိုးစာပင်စိုက်ဧက ၇၅၃ ဧကနှင့် ပိုးမျှင်ပိုးချည်ထုတ်လုပ်မှု ၆၀၅၅၀ ပေါင် အထိကို ကျယ်ပြန့်စွာ တိုးချဲ့ထုတ်လုပ်နိုင်ခဲ့ပါတယ်။ သို့သော်လည်းပဲ ၁၉၈၁-၁၉၈၂ ခုနှစ် နောက်ပိုင်း ထုတ်လုပ်မှုအရှိန်အဟုန်က တဖြည်းဖြည်းကျဆင်းလာပြီးတော့ ၂၀၁၀-၂၀၁၁ ခုနှစ် နောက်ပိုင်းမှာ ပိုးမွေးမြူရေးလုပ်ငန်းကို အားလုံးစပြီးတော့ ဘယ်သူမှမလုပ်ကိုင်တော့ကြောင်းကို တွေ့ရှိရပါတယ်။ ဤကဲ့သို့ ပိုးမွေးမြူခြင်းလုပ်ငန်းကျဆင်းရခြင်းမှာ အစိုးရ၏ကူညီပံ့ပိုးမှု လျော့နည်းခြင်း၊ မျိုးကောင်းမျိုးသန့်မရရှိနိုင်ခြင်းနှင့် ဈေးကွက်တည်ငြိမ်မှုမရှိခြင်းတို့ကြောင့် ဖြစ်ပါတယ်။ ကျေးလက်နေပြည်သူများ၏ စားဝတ်နေရေးအခက်အခဲများဖြေရှင်းပေးနိုင်ရန်အတွက်အလုပ်အကိုင်ရရှိရန် အထူးလိုအပ်နေပါတယ်။ ယခင် ပိုးမွေးမြူရေးလုပ်ငန်းလုပ်ကိုင်နေသော ကျေးလက်နေပြည်သူများသည် စားဝတ်နေရေးအတွက် အတိုင်းအတာတစ်ခုအထိ အဆင်ပြေကြ ပါတယ်။ သို့ဖြစ်ပါ၍ ယခင်ကကဲ့သို့ ပျိုးမွေးမြူရေးလုပ်ငန်း ပြန်လည်လုပ်ကိုင်နိုင်ရန် အစိုးရ အနေဖြင့် မည်ကဲ့သို့ကူညီပံ့ပိုးဆောင်ရွက်ပေးမည်ကို သိရှိလိုပါသဖြင့် ကျေးလက်နေပြည်သူများ ကိုယ်စား မေးမြန်းရခြင်းဖြစ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာနက ဖြေကြားရန် ဖြစ်ပါတယ်</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော် ကိုယ်စားလှယ်များခင်ဗျား။ ဆက်လက်ပြီး ကချင်ပြည်နယ်၊ တွန်းဇံမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးခမ်ခန့်ထန်ရဲ့ တွန်းဇံမြို့နယ်အတွင်း ပိုးမွေးမြူရေးလုပ်ငန်းပြန်လည်လုပ်ကိုင်နိုင်ဖို့အတွက် လိုအပ်သည့်အပံ့အပိုးနဲ့ ဈေးကွက်ရှာဖွေကူညီပေးဖို့နဲ့စပ်လျဉ်းတဲ့မေးခွန်းအပေါ်မှာ စိုက်ပျိုးရေး၊ မွေးမြူရေးနှင့် ဆည်မြောင်း ဝန်ကြီးဌာနမှ ဆက်လက်ဖြေကြားသွားပါမယ်။ ချင်းပြည်နယ်၊ တွန်းဇံမြို့မှာ ပိုးစာစိုက်ပျိုးရေးနှင့် မွေးမြူရေးလုပ်ငန်းတွေကို မိမိတို့ဝန်ကြီးဌာနအနေနဲ့ အစဉ်တစိုက်အားပေးကူညီဆောင်ရွက်ခဲ့ ပါတယ်။ နိုင်ငံတော်ရဲ့ အနေအထားအရ ယခုအခါမှာ ဌာနအနေနဲ့ ပိုးအိမ်ဝယ်ယူခြင်းလုပ်ငန်းကိုဆောင်ရွက်ခြင်းမရှိတော့တဲ့ အခြေအနေဖြစ်ပါတယ်။ သို့သော်လည်းပဲ ပိုးစာပင်စိုက်ပျိုးခြင်း၊ ပိုးမွေးမြူခြင်းနှင့် ပိုးအိမ်ထုတ်လုပ်ခြင်းလုပ်ငန်းတွေအတွက် ဘဏ္ဍာငွေရရှိမှုအပေါ်မှာ မူတည်ပြီးတော့ လိုအပ်တဲ့ နည်းပညာပေးပံ့ပိုးမှုလုပ်ငန်းတွေကို ဆောင်ရွက်ပေးလျက်ရှိပါတယ်။ ချင်းပြည်နယ်အနေနဲ့ ပိုးမွေးမြူရေးလုပ်ငန်းဆောင်ရွက်ဖို့ သင့်တော်တဲ့ပြည်နယ်တစ်ခု ဖြစ်ပါတယ်။ တွန်းဇံမြို့နယ်အတွင်း ပိုးမွေးမြူရေးပြန်လည်တိုးတက်ဖို့၊ ကာလဒေသဈေးနှုန်းနှင့် ကိုက်ညီတဲ့ပိုးအိမ်ဈေးနှုန်းသတ်မှတ်ပြီး ပိုးအိမ်အဝယ်ဒိုင်ဖွင့်လှစ်နိုင်ဖို့နှင့် ပိုးချည်မျှင်ရဲ့ အရွယ် တစ်ညီတည်းဆွဲနိုင်သော Auto ပိုးချည်စက်တည်ဆောက်နိုင်ဖို့အတွက် လိုအပ်မှာဖြစ်ပါတယ်။ အဲဒီလိုဆောင်ရွက်နိုင်ဖို့အတွက် ကူညီပံ့ပိုးနိုင်မယ့် ပြင်ပအဖွဲ့အစည်းများနှင့်လည်း ချိတ်ဆက်ဆောင်ရွက် သွားဖို့အတွက် စီမံဖို့လိုအပ်မှာဖြစ်ပါတယ်။ ဥက္ကဌကြီးခင်ဗျား။ စိုက်ပျိုးရေး၊ မွေးမြူရေးနှင့် ဆည်မြောင်း ဝန်ကြီးဌာန၊ စိုက်ပျိုးရေးဦးစီးဌာနအနေနဲ့ တွန်းဇံမြို့နယ်မှာ ပိုးမွေးမြူရေးလုပ်ငန်းတွေ လုပ်ကိုင်နိုင်ဖို့ပိုးစာပင်စိုက်ပျိုးခြင်းနှင့် ပိုးမွေးမြူရေးသင်တန်းတွေပေးပြီး နည်းပညာများဖြန့်ဖြူးပေးလျက်ရှိပါတယ်။ ပြင်ဦးလွင်မှာရှိတဲ့ ပိုးစာခြံတွေက အရည်အသွေးကောင်းတဲ့ ပိုးစာပင်မျိုးတွေကိုလည်း ဖြန့်ဖြူးပေး နိုင်မှာဖြစ်ပါတယ်။ ယခင်မျိုးများထက် အထွက်နှင့်ရောဂါဒဏ်ခံနိုင်မှုပိုမိုကောင်းမွန်တဲ့ မျိုးပိုးဥတွေကို ဖြန့်ဖြူးပေးနိုင်မှာဖြစ်တဲ့အတွက်လည်း ဒေသလုပ်ငန်းလိုအပ်ချက်နှင့်အညီ ကူညီဆောင်ရွက်ပေးသွား နိုင်မှာဖြစ်ပါတယ်။ သို့ဖြစ်တဲ့အတွက် တွန်းဇံမြို့နယ်မှာ ပိုးမွေးမြူရေးလုပ်ငန်း ပြန်လည်လုပ်ကိုင်နိုင်ရေးအတွက် ပြည်တွင်းကရော၊ ပြည်ပရင်းနှီးမြှုပ်နှံနိုင်မှုအခြေအနေများကို သက်ဆိုင်ရာပြည်နယ်အစိုးရအပါအဝင် ဖိတ်ခေါ်ဆောင်ရွက်သွားဖို့လိုအပ်ပါတယ်။ နည်းပညာနှင့်ပတ်သက်ပြီး စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန၊ စိုက်ပျိုးရေးဦးစီးဌာနမှ အပြည့်အဝပံ့ပိုးပေးနိုင်မှာဖြစ်ပါတယ်။ ဒီလိုဆောင်ရွက်လို့ထွက်ရှိလာတဲ့ ပိုးအိမ်များအတွက်လည်း ဈေးကွက်ရရှိရေးအတွက်ကို ပြည်တွင်းရှိ လုပ်ငန်းရှင်များနှင့် ချိတ်ဆက်စီမံဆောင်ရွက်ပေးနိုင်မည်ဖြစ်ပါကြောင်း လွှတ်တော်ကိုယ်စားလှယ်ကြီး ရဲ့ မေးခွန်းကို ပြန်လည်ရှင်းလင်းဖြေကြားအပ်ပါတယ်။</speech>
<title>ပွင့်ဖြူမြို့နယ်၊ မုန်းရေအားလျှပ်စစ်စက်ရုံနှင့် ကြီးအုံကြီးဝရေအားလျှပ်စစ်စက်ရုံများမှ ရေအားနည်း၍သော်လည်းကောင်း၊ စက်ပစ္စည်းများ ချို့ယွင်းပျက်စီး၍သော်လည်းကောင်း မလည်ပတ်နိုင်သည့် အခါ စိုက်ပျိုးရေရရှိအောင် မည်ကဲ့သို့ စီမံဆောင်ရွက်ပေးမည်ကို သိလိုခြင်းနှင့်စပ်လျဉ်းသည့်မေးခွန်း</title>
<speech type='speaker'>ပွင့်ဖြူမဲဆန္ဒနယ်မှ ဦးထွန်းထွန်း မေးမြန်းဖို့ ဖြစ်ပါတယ်</speech>
<speech><mp id='270'>ဦးထွန်းထွန်း(ပွင့်ဖြူမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ပြည်ထောင်စုအဆင့်ဝန်ကြီးများနှင့် ဧည့်သည်တော်အားလုံး ကျန်းမာချမ်းသာပါစေကြောင်း ဦးစွာပဏာမဂါရဝပြုနှုတ်ခွန်းဆက်သအပ်ပါတယ်။ ကျွန်တော်ကတော့ မကွေးတိုင်းဒေသကြီး၊ ပွင့်ဖြူမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးထွန်းထွန်းဖြစ်ပြီး မုန်းချောင်းပေါ်ရှိဓာတ်အားပေးစက်ရုံများဖြစ်သည့် မုန်းရေအားလျှပ်စစ်စက်ရုံနှင့် ကြီးအုံကြီးဝ ရေအားလျှပ်စစ်စက်ရုံများမှ ရေအားနည်း၍သော်လည်းကောင်း၊ စက်ပစ္စည်းများချို့ယွင်းပျက်စီး၍သော်လည်းကောင်း မလည်ပတ်နိုင်သည့်အခါ စိုက်ပျိုးရေရရှိအောင် မည်ကဲ့သို့စီမံဆောင်ရွက်ပေး မည်ကို သိရှိလိုပါသဖြင့် သက်ဆိုင်ရာဝန်ကြီးဌာနအား ဥက္ကဌကြီးမှတစ်ဆင့် ရိုသေစွာမေးမြန်းသွားမှာ ဖြစ်ပါတယ်။ ဥက္ကဌကြီးခင်ဗျား။ ကျွန်တော်တို့နိုင်ငံဟာ စိုက်ပျိုးရေးကိုအခြေခံပြီး အသက်မွေးဝမ်းကျောင်း ပြုရတဲ့နိုင်ငံတစ်နိုင်ငံဖြစ်ပါတယ်။ ထို့အတူ ကျွန်တော့်မဲဆန္ဒနယ် ပွင့်ဖြူမြို့နယ်မှ ဒေသခံပြည်သူများ ဟာ စိုက်ပျိုးရေးကိုအဓိကထားပြီး လုပ်ကိုင်စားသောက်ကြရတာပါ။ ဒီလိုစိုက်ပျိုးတဲ့နေရာမှာ ဆည်ရေ ကိုသာ အားကိုးအားထားပြုပြီး စပါး၊ ပဲ၊ နှမ်း၊ ပြောင်းစသည်တို့ကို စိုက်ပျိုးလုပ်ကိုင်ကြခြင်း ဖြစ်ပါ တယ်။ အင်္ဂလိပ်အစိုးရလက်ထက် ၁၉၀၃ ခုနှစ်ကတည်းက မုန်းချောင်းပေါ်မှာတင် မဲဇလီရေလွှဲဆည် ကို တည်ဆောက်ခဲ့ပြီး ပွင့်ဖြူမြို့နယ်၊ မင်းဘူးစကုမြို့နယ်၊ စလင်းမြို့နယ်အတွင်းရှိ နယ်မြေဧက ၁၂၀၀၀၀ ပတ်ဝန်းကျင်ကို မိုးစပါးစိုက်ပျိုးရေပေးဝေနိုင်ခဲ့ပါတယ်။ ဥက္ကဌကြီးခင်ဗျား။ ၁၉၉၆ ခုနှစ်မှစ၍ မုန်းချောင်းပေါ်တွင် မုန်းတမံကိုတည်ဆောက်ခဲ့ပြီး ၂၀၀၃ ခုနှစ်တွင် ပြီးစီးခဲ့ပါတယ်။ မုန်းတမံရဲ့ အဓိကရည်ရွယ်ချက်က စိုက်ပျိုးရေရရှိရေးက ပထမ လျှပ်စစ်ထုတ်လုပ်ရေးသည် ဒုတိယဖြစ်ပါတယ်။ ထိုအချိန်မှစပြီး မိုးစပါးဧက တစ်သိန်းကျော်၊ နွေစပါး ဧကလေးသောင်းကျော်ကို စိုက်ပျိုးရေပေးဝေနိုင်ခဲ့ပါတယ်။ ထို့အတူ မုန်းတမံအောက် မိုင် ၂၀ ခန့် အကွာမှာ မုန်းချောင်းပေါ်မှာပဲ ကြီးအုံကြီးဝတမံကို ၂၀၀၃ ခုနှစ်တွင် ထပ်မံတည်ဆောက်ခဲ့ပါတယ်။ ၂၀၁၂ ခုနှစ်မှာတင်ပြီးစီးခဲ့ပြီး ၎င်းတမံမှ ရေကို ထိန်းညှိပြီး မဲဇလီရေလွှဲဆည်ကို စိုက်ပျိုးရေပေးဝေ နိုင်အောင် စီမံဆောင်ရွက်ခဲ့ပါတယ်။ နှစ်စဉ်စိုက်ပျိုးရေကို လုံလောက်အောင် ထိန်းညှိပေးနိုင်ခဲ့ သော်လည်း ၂၀၁၉ ခုနှစ် နွေစပါးစိုက်ပျိုးရာသီတွင် ရာသီဥတုပြောင်းလဲပြီး နွေရာသီတွင် အပူချိန် တွေ သိသိသာသာမြင့်တက်ခဲ့ကာ ဆည်ရေများ လျော့နည်းခန်းခြောက်လာခဲ့ပါတယ်။ အဲဒီလိုလျော့နည်းခန်းခြောက်လာသဖြင့် စက်ရုံမှလျှပ်စစ်ကို ပုံမှန်မထုတ်လုပ်၊ မလည်ပတ်နိုင်တော့သဖြင့် လယ်သမားများ စိုက်ပျိုးရေအခက်အခဲကြုံတွေ့လာခဲ့ရပါတယ်။ ပိုဆိုးတာက ရိတ်သိမ်းခါနီး အောင်ရေမှာ ရေပြတ်လပ်မှုတွေဖြစ်ပြီး လယ်သမားများစွာ ဆုံးရှုံးနစ်နာခဲ့ရပါတယ်။ ဥက္ကဋ္ဌကြီးခင်ဗျား။ ကျွန်တော့်ကို Power Point အသုံးပြုခွင့်ပြုပါရန် တင်ပြအပ်ပါတယ်။ ဒါကတော့ ၁၉၉၆ ခုနှစ်က တည်ဆောက်ခဲ့တဲ့ မုန်းတမံဖြစ်ပါတယ်။ လျှပ်စစ်မဂ္ဂါဝပ် ၇၅ မဂ္ဂါဝပ် ထုတ်လုပ်နိုင်ခဲ့ပါတယ်။ ဒါကတော့ မုန်းတမံအောက်ဘက် မိုင် ၂၀ ခန့်အကွာမှာ တည်ဆောက်ထားတဲ့ ကြီးအုံကြီးဝတမံဖြစ်ပြီး လျှပ်စစ်မဂ္ဂါဝပ် ၇၅ မဂ္ဂါဝပ်ထုတ်လုပ်နိုင်ခဲ့ပါတယ်။ ဒါကတော့ ၁၉၀၃ ခုနှစ် တွင် တည်ဆောက်ခဲ့တဲ့ မဲဇာလီရေလွှဲဆည်ဖြစ်ပါတယ်။ ကြီးအုံကြီးဝတမံအောက်ဘက် ခုနစ်မိုင်ခန့် အကွာမှာ တည်ရှိပြီး တောင်မုန်း၊ မြောက်မုန်းဖြင့် ရေများခွဲဝေပေးဝေခဲ့ပြီး စိုက်ပျိုးဧကတစ်သိန်းကျော်ကို ရေပေးဝေနိုင်ခဲ့ပါတယ်။ ဒါကတော့ ၂၀၁၉ ခုနှစ် မေလ၊ ဇွန်လတို့တွင် ရေခန်းခြောက်နေတဲ့ ပုံတွေ ဖြစ်ပါတယ်။ ဒါလည်း ကြီးအုံကြီးဝတမံမှာ ရေခန်းခြောက်နေတဲ့ပုံ ဖြစ်ပါတယ်။ ဒါကတော့ ဒေသခံတောင်သူလယ်သမားများကို စနစ်တကျရေခွဲဝေအသုံးပြုနိုင်ရန် အသိပေးတဲ့ အကြောင်းကြား စာဖြစ်ပါတယ်။ ဒါကတော့ လျှပ်စစ်ဝန်ကြီးဌာနကနေပြီးတော့ ဆည်မြောင်းနှင့်ရေအသုံးချရေးစီမံ ခန့်ခွဲရေးဦးစီးဌာနကို တင်ပြတဲ့စာဖြစ်ပါတယ်။ ဒါကတော့ နောက်ဆုံးစိုက်ပျိုးရေပြွန်ကနေပြီးတော့ Irrigation Outlet ကနေ ထုတ်လွှင့်တဲ့ရက်စွဲနဲ့ ရေပေးဝေတဲ့စာ ဖြစ်ပါတယ်။ သို့ဖြစ်ပါ၍တောင်သူလယ်သမားများရဲ့စိုက်ပျိုးသီးနှံများ စိုက်ပျိုးရာတွင် အဆင်ပြေစေရန် စိုက်ပျိုးသီးနှံများ အလေအလွင့်မရှိစေရန်၊ ပျက်စီးဆုံးရှုံးမှုမဖြစ်ပေါ်စေရန် တိုင်းပြည်ဘဏ္ဍာငွေများ လျော့နည်းမှု ကျဆင်းကာကွယ်ရန်အတွက် အထက်ပါမေးခွန်းကို ဥက္ကဋ္ဌကြီးမှတစ်ဆင့် ရိုသေစွာ မေးမြန်းရခြင်း ဖြစ်ပါတယ်။ အားလုံးကိုကျေးဇူးတင်ပါတယ်။</speech>
<speech type='speaker'>။စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာနက ဖြေကြားရန် ဖြစ်ပါတယ်။</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာန)</agency>လေးစား အပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ယနေ့မကွေးတိုင်းဒေသကြီးအတွင်းကပဲ လွှတ်တော်ကိုယ်စားလှယ်နှစ်ဦးက မုန်းတမံနဲ့ ဆက်နွှယ်နေတဲ့ ကြီးအုံကြီးဝရေလှောင်တမံတွေ စီမံခန့်ခွဲမှုအပိုင်းမှာ ဒေသနေတောင်သူလယ်သမားအပါအဝင် ပြည်သူတွေရဲ့ အနေအထားအပေါ်မှာ ထောက်ရှုပြီးတော့ ဒီမေးခွန်းတွေမေးကြတယ်လို့လည်း ခံယူပါတယ်။ ဆက်လက်ပြီးတော့ ပွင့်ဖြူ မဲဆန္ဒနယ်မှ ဦးထွန်းထွန်းရဲ့ မုန်းချောင်းပေါ်မှာရှိတဲ့ ဓာတ်အားပေးစက်ရုံဖြစ်တဲ့ မုန်းရေအားလျှပ်စစ် စက်ရုံနှင့် ကြီးအုံကြီးဝရေအားလျှပ်စစ်စက်ရုံတွေက ရေအားနည်းလာ၍သော်လည်းကောင်း၊ စက်ပစ္စည်း ချို့ယွင်းပြီးတော့သော်လည်းကောင်း မလည်ပတ်နိုင်တဲ့အခါမှာ စိုက်ပျိုးရေမထိခိုက်နိုင်အောင်အတွက် စီမံဆောင်ရွက်ပေးမယ့်အခြေအနေကိုလည်းပဲ မေးထားပါတယ်။ ဒီမေးခွန်းအပေါ် မကွေး တိုင်းဒေသကြီးအစိုးရအဖွဲ့ရဲ့ ဖြေကြားချက်နှင့်အတူ ဆက်လက်ဖြေကြားပေးပါမယ်။ ဥက္ကဌကြီးခင်ဗျား။ ဆည်မြောင်းနှင့်ရေအသုံးချမှုစီမံခန့်ခွဲရေးဦးစီးဌာနမှ တည်ဆောက် ထိန်းသိမ်းထားတဲ့ မုန်းချောင်းရေလှောင်တမံ။ နောက်တစ်ခု ယင်းနဲ့ဆက်နွှယ်နေတဲ့ ကြီးအုံကြီးဝ ရေလှောင်တမံတွေဟာ မုန်းချောင်းရဲ့ စီးဝင်ရေတွေကို လိုအပ်သလို ထိန်းညှိသိုလှောင်ပြီးတော့ ပွင့်ဖြူမြို့နယ်အတွင်းမှာရှိတဲ့ မဲဇလီရေလွှဲဆည်ရဲ့ ဆည်ရေသောက်ဧရိယာ ဧက ၈၂၀၀၀ ကျော်ကို မိုးစပါး၊ နွေစပါးနှင့် အခြားသီးနှံတွေ စိုက်ပျိုးရေပေးဝေနိုင်ဖို့အတွက် အဓိကပင်မရည်ရွယ်ချက်နဲ့ဆောင်ရွက်ခဲ့ခြင်းဖြစ်သလို ယင်းနဲ့တွဲဖက်ပြီးတော့လည်းပဲ ရေအားလျှပ်စစ်တွေကို တွဲဖက်ထုတ်လုပ် နိုင်ဖို့ ရည်ရွယ်အကောင်အထည်ဖော် တည်ဆောက်ထားတဲ့ ရေလှောင်တမံများ ဖြစ်ကြပါတယ်။ မိုးရာသီမှာ မိုးစပါးစိုက်ပျိုးရေပေးဝေဖို့အတွက်နဲ့ ရေအားလျှပ်စစ်ထုတ်လုပ်ဖို့ အခက်အခဲမရှိသော် လည်းပဲ နွေရာသီမှာ တမံများအတွင်း ရေဝင်မှုအခြေအနေတွေအပေါ်မှာမူတည်ပြီးတော့ နွေစပါးနှင့် အခြားသီးနှံစိုက်ပျိုးရေလုံလောက်စွာပေးဝေနိုင်ဖို့၊ ရေအားလျှပ်စစ်ကိုလည်းပဲ တတ်နိုင်သလောက် ထုတ်လုပ်နိုင်ဖို့အတွက်ကို မိမိတို့ဆည်မြောင်းနှင့် ရေအသုံးချမှုစီမံခန့်ခွဲရေးဦးစီးဌာနနှင့် ရေအား လျှပ်စစ်အကောင်အထည်ဖော်ရေးဦးစီးဌာနတို့ နှစ်ဖက်ညှိနှိုင်းပေါင်းစပ်ပြီးတော့မှ ထိန်းညှိစီမံ ပေးလျက်ရှိတဲ့အခြေအနေ ဖြစ်ပါတယ်။ ယခုနှစ် မိုးရာသီကာလမှာ ယခင်နှစ်ကထက် မိုးရွာသွန်းမှု လျော့နည်းခဲ့တဲ့အတွက် တမံအတွင်းမှာ လက်ကျန်ရေနည်းပါးခဲ့ပါတယ်။ နွေစပါးစိုက်ပျိုးရေပေးဝေ ခြင်းနှင့် ရေအားလျှပ်စစ်ထုတ်လုပ်ခြင်းလုပ်ငန်းတွေမှာ အခက်အခဲလည်း ဖြစ်ပေါ်ခဲ့ရပါတယ်။ ရေအားလျှပ်စစ်ထုတ်လုပ်ခြင်းကို အနည်းဆုံးထုတ်လုပ်နိုင်တဲ့ရေအမှတ်အထိ ရောက်ရှိသွားပြီးချိန်မှာ တမံကနေ စိုက်ပျိုးရေပေးဝေဖို့ ထည့်သွင်းတည်ဆောက်ထားတဲ့ စိုက်ပျိုးရေထုတ်ပေါက်ကနေ ပြီးတော့မှ ရေထုတ်လွှတ် စိုက်ပျိုးရေပေးဝေခဲ့ရတဲ့အခြေအနေ ဖြစ်ပါတယ်။ ဥက္ကဋ္ဌကြီးခင်ဗျား။ ပြီးခဲ့တဲ့ ၂၀၁၉ ခုနှစ်၊ ဇူလိုင်လ ၁၁ ရက်နေ့ကစပြီး ဒေသတွင်းမှာတော့ မိုးရွာသွန်းမှု ပြန်လည်ကောင်းမွန်ခဲ့ပါတယ်။ မိုးစပါးစိုက်ပျိုးရေလုံလောက်စွာရရှိခဲ့တဲ့အပြင် မုန်းနှင့် ကြီးအုံကြီးဝရေလှောင်တမံတွေဟာလည်းပဲ သတ်မှတ်ကန်ရေပြည့်အမှတ်အထိ သိုလှောင်ထားနိုင် ပြီးတော့ ၂၀၁၉ ခုနှစ်၊ ဇူလိုင်လ ၂၈ ရက်နေ့ ယခုနှစ်မှာစပြီး ရေပိုလွှဲကနေ ယခုအချိန်အထိ ရေကျော်ကျစီးထွက်လျက်ရှိတဲ့အခြေအနေ ဖြစ်ပါတယ်။ သို့ဖြစ်တဲ့အတွက် မုန်းချောင်းနှင့် ကြီးအုံကြီးဝ ရေလှောင်တမံတွေဟာ ကန်ရေပြည့်ရေလှောင်ပမာဏအထိ သိုလှောင်ထားနိုင်ပြီးဖြစ်ပါတယ်။ ယခုနှစ်မိုးစပါးလျာထားစိုက်ဧက ၇၅၀၀၀ ကိုလည်းပဲ စိုက်ပျိုးရေအခက်အခဲမရှိ ပေးဝေနိုင်လျက် ရှိပါတယ်။ ကျန်ရှိတဲ့သိုလှောင်ရေနဲ့လည်းပဲ နောက်နှစ်နွေစပါးနှင့် အခြားသီးနှံစိုက်ပျိုးရေအတွက် လည်းပဲ ယခင်နှစ်ကဲ့သို့ လျာထားပေးဝေသွားနိုင်မည်ဖြစ်ပါကြောင်း တင်ပြအပ်ပါတယ်။ သို့ဖြစ်တဲ့အတွက် မုန်းချောင်းရေလှောင်တမံနှင့် ကြီးအုံကြီးဝရေလှောင်တမံတွေမှာ သိုလှောင် ရေပမာဏလျော့နည်းလာတဲ့ နွေရာသီကာလများမှာလည်းကောင်း၊ ရေအားလျှပ်စစ်စက်ရုံတွေက စက်ပစ္စည်းတွေချို့ယွင်းပြီး တစ်စုံတစ်ရာဖြစ်ပေါ်ခဲ့ပါက ရေအားလျှပ်စစ်စက်ရုံ မလည်ပတ်နိုင်တဲ့ အခြေအနေမျိုးမှာသော်လည်းကောင်း စိုက်ပျိုးရေပေးဝေရေးကို ဦးစားပေးဆောင်ရွက်ရမှာဖြစ်တဲ့ အတွက် တမံတွေမှာ ထည့်သွင်းတည်ဆောက်ခဲ့တဲ့ စိုက်ပျိုးရေထုတ်ပေါက်တွေက ရေထုတ်လွှတ်ပြီး စိုက်ပျိုးရေပေးဝေဆောင်ရွက်သွားမည်ဖြစ်ပါကြောင်း မကွေးတိုင်းဒေသကြီးအစိုးရအဖွဲ့ရဲ့ ဖြေကြားချက် နှင့်အတူ ပေါင်းစပ်ရှင်းလင်းဖြေကြားအပ်ပါတယ်။</speech>
<speech type='speaker'>မိုက်ပေးပါ။</speech>
<speech><mp id='270'>ဦးထွန်းထွန်း(ပွင့်ဖြူမဲဆန္ဒနယ်)</mp>ဥက္ကဋ္ဌကြီးခင်ဗျား။ ကျွန်တော့်ကို ဆက်စပ် မေးခွန်းမေးမြန်းခွင့်ပြုပါခင်ဗျား။ ကျွန်တော်ဆက်စပ်မေးခွန်းမေးရတဲ့အကြောင်းရင်းကတော့ အခု ဝန်ကြီးကလည်း ပြည့်ပြည့်စုံစုံဖြေကြားသွားတာလည်း တွေ့ရပါတယ်။ ဒီမေးခွန်းက စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနတစ်ခုတည်းနဲ့ ဆောင်ရွက်လို့မရဘူးဆိုတာလည်း ကျွန်တော် နားလည်ပြီးဖြစ်ပါတယ်။ မေးခွန်းမှာလည်း စက်ရုံများမလည်ပတ်နိုင်ပါကလို့လည်း ပါပြီးဖြစ်ပါတယ်။ ဒါကြောင့် ဒါကို ဘာလို့ပြောရလဲဆိုရင် ပြီးခဲ့တဲ့မိုးစပါးအောင်ရေမှာ လျှပ်စစ်စက်ရုံမှာ နွေရာသီ အတွက် လျှပ်စစ်မီးပြတ်လပ်မှုမရှိအောင် စက်ရုံတွေကို ရပ်လိုက်တဲ့အတွက် စိုက်ပျိုးရေအောင်ရေ လုံးဝပေးလို့မရတဲ့အနေအထားရောက်သွားပါတယ်။ အဲဒီလိုအနေအထားမှာ ကျွန်တော်တို့လျှပ်စစ်နှင့် စွမ်းအင်ဝန်ကြီးဌာန ဒုတိယဝန်ကြီးအထိ ကျွန်တော်ဖုန်းဆက်ပြီးတော့ ဒီစက်ရုံတွေကို လည်ပတ်ပြီးတော့ ရေလွှတ်ပေးဖို့ တောင်းဆိုရတဲ့အနေအထားအထိ ရောက်ခဲ့ပါတယ်။ အဲဒါကတော့ ၂၀၁၈ ခုနှစ်၊ နိုဝင်ဘာလ ၁၈ ရက်နေ့မှာ မုန်းတမံမှာ ကြီးအုံကြီးဝတမံအပါအဝင် ရေအပြည့်ရှိနေတဲ့အချိန်မှာ နွေရာသီရေပြတ်လပ်မှုမရှိအောင်ဆိုပြီး ထိန်းညှိလိုက်တဲ့အတွက် မိုးစပါးအောင်ရေမှာ အခုလို တောင်သူတွေအခက်အခဲတွေ ဖြစ်လို့မလို့ လျှပ်စစ်နှင့်စွမ်းအင်ဝန်ကြီးဌာနကို ကျွန်တော်တို့ တောင်းဆို ခဲ့ရပါတယ်။ အလားတူပဲ ၂၀၁၉ ခုနှစ် မေလနှင့် ဇွန်လမှာ ဆည်ရေတွေ လျော့နည်းခန်းခြောက်လာပြီးတော့ လျှပ်စစ်ကို ထိန်းထိန်းသိမ်းသိမ်း လည်ပတ်ရတဲ့အချိန်မှာ စိုက်ပျိုးရေလုံးဝဖူဖူလုံလုံမရခဲ့ပါဘူး။ ပိုဆိုးတာက လျှပ်စစ်လုံးဝမထုတ်လုပ်၊ မလည်ပတ်နိုင်တဲ့အချိန်မှာ စိုက်ပျိုးရေပြွန် (Irigction Outlet) ကနေပြီးတော့ စိုက်ပျိုးရေထုတ်လို့ရတဲ့အချိန်မှာ မထုတ်ဘဲနဲ့ထားတဲ့အတွက် တောင်သူတွေမှာ ပိုပြီးတော့အခက်အခဲတွေ့ခဲ့ရပါတယ်။ ကျွန်တော့်ကို Power Point ပြန်သုံးစွဲခွင့်ပြုပါခင်ဗျား။ အဲဒီမှာ လျှပ်စစ်နှင့်စွမ်းအင်ဝန်ကြီးဌာနကလည်း လျှပ်စစ်အတွက်အရေးကြီးတယ်။ လျှပ်စစ်က ပိုပြီးတော့ ပြည်သူ့အတွက်အရေးကြီးတယ်။ ကျွန်တော်တို့ဒေသမှာရှိတဲ့ ဒေသခံပြည်သူတွေအတွက်ကလည်း စိုက်ပျိုးရေးဟာ အင်မတန်မှ အရေးကြီးပါတယ်။ ဒါကြောင့်မို့လို့ ဆည်နှစ်ဆည်မှာရှိတဲ့ ပထမမုန်းတမံက ရေကို ကြီးအုံကြီးဝထဲကို ဖောက်ချပြီးတော့ ကြီးအုံကြီးဝထဲကရေနဲ့ လျှပ်စစ်လည်း လည်မယ်။ စိုက်ပျိုးရေလည်းရမယ်ဆို ပိုပြီးတော့ကောင်းပါတယ်။ အဲဒါမျိုးဖြစ်အောင် ကျွန်တော့် အနေနဲ့ ဆက်စပ်မေးခွန်းမေးချင်တာ နောင်ကို ဒါမျိုးမဖြစ်အောင် စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနနှင့် လျှပ်စစ်နှင့်စွမ်းအင်ဝန်ကြီးဌာနတို့ အချိန်မီအမြန်ဆုံးညှိနှိုင်းဆောင်ရွက် ပေးရန် အစီအစဉ်ရှိ/မရှိ သိရှိလိုပါသဖြင့် ဆက်စပ်မေးခွန်း မေးမြန်းရခြင်းဖြစ်ပါတယ်။ ကျေးဇူးတင် ပါတယ်ခင်ဗျား။</speech>
<speech type='speaker'>သက်ဆိုင်ရာဝန်ကြီးဌာနက ပြန်လည်ဖြေကြားရန် ဖြစ်ပါတယ်</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာန)၊ မြောင်းဝန်ကြီးဌာန)</agency>လွှတ်တော်ကိုယ်စားလှယ်တော်ကြီးကို ကျေးဇူးတင်ပါတယ်။ မိမိဖြေကြားချက်ထဲမှာလည်းပဲ ဦးစွာ ပါဝင်ပြီးဖြစ်ပါတယ်။ ဒီရေလှောင်ပံတွေဟာ အဓိကအားဖြင့် ဒေသမှာရှိတဲ့ စိုက်ပျိုးထုတ်လုပ်မှုလုပ်ငန်း တိုးတက်ဖို့အတွက် စိုက်ပျိုးရေပေးဝေရေးကို ဦးတည်ဆောင်ရွက်ခဲ့တဲ့ ရေလှောင်တမံတွေလည်း ဖြစ်ပါတယ်။ ပိုလျှံတဲ့ရေကို လျှပ်စစ်ဓာတ်အားထုတ်လုပ်ဖို့အတွက်ကို တွဲဖက်ဆောင်ရွက်ထားတဲ့ အနေအထားမျိုးလည်း ဖြစ်ပါတယ်။ မိမိတို့လျှပ်စစ်ဓာတ်အားထုတ်လုပ်ဖို့အတွက် ရေထုတ်လုပ်တဲ့ နေရာမှာ စိုက်ပျိုးရေပေးဝေနိုင်ဖို့ ထိခိုက်မှုမရှိအောင် ဦးစားပေးပြီးတော့ ညှိနှိုင်းစီမံဆောင်ရွက်လျက် ရှိပါတယ်။ ဒီလိုဆောင်ရွက်တဲ့အခါမှာလည်းပဲ ဒေသခံတောင်သူတွေရဲ့ လိုအပ်ချက်အပေါ်မှာ မူတည် ပြီးတော့မှ မိမိတို့ဝန်ကြီးဌာနဝန်ထမ်းတွေရယ်၊ နောက်တစ်ခါ ရေပေးမြောင်းအလိုက် ဆည်ရေသောက် ဧရိယာတွေမှာရှိတဲ့ တောင်သူတွေပါဝင်တဲ့ ရေအသုံးပြုမှုအဖွဲ့၊ မိမိတို့အခေါ်အဝေါ်အရ Water User Group တွေ ဖွဲ့စည်းပြီးတော့မှ ဆည်ရေကို အကျိုးရှိထိရောက်စွာ အသုံးပြုနိုင်ရေးကို ဆောင်ရွက် ပေးလျက်ရှိတဲ့အခြေအနေ ဖြစ်ပါတယ်။ ဒါကြောင့်မို့လို့ ပြန်ပြီးချုပ်ပြီးတော့ ဆက်စပ်မေးခွန်းကို ဖြေကြားရမယ်ဆိုလို့ရှိရင် ရေလှောင်တမံတွေရဲ့ အဓိကရည်မှန်းချက်ဖြစ်တဲ့ စိုက်ပျိုးရေကို ဦးစားပေး ဆောင်ရွက်ပြီးတော့မှ ပိုလျှံတဲ့ရေကို လျှပ်စစ်ဓာတ်အားထုတ်လုပ်ရေးအတွက်ကို စီမံဆောင်ရွက်ရတဲ့ အလျောက် အခုနှစ်လိုကာလမျိုးမှာ အခက်အခဲတွေဖြစ်ပေါ်လာတဲ့အခါမှာ မိမိတို့နှစ်ဖက် အဓိက ထားပြီးတော့ လွှတ်တော်ကိုယ်စားလှယ်ကြီးဆွေးနွေးသွားသလိုပေါ့ ဆက်စပ်မေးခွန်းမှာပါသလိုပေါ့။ ကျွန်တော်တို့ညှိနှိုင်းဆောင်ရွက်ပေးသွားမယ်ဆိုတဲ့အကြောင်းကို ပြန်လည်ရှင်းလင်းဖြေကြားအပ်ပါ တယ်။ ကျေးဇူးတင်ပါတယ်။</speech>
<title>မုံရွာမြို့ အောက်ဘက်ရှိ ပေါက်ကပင်ရွာချောင်းအား ပိတ်လိုက်သဖြင့် ချင်းတွင်းမြစ်ရေလျှံတက်မှု မရှိတော့သောကြောင့် လယ်ယာမြေများနှင့် သဘာဝအရင်းအမြစ်များ ပျက်စီးနေမှုများကို ထိန်းသိမ်း ကာကွယ်ရန် အစီအစဉ်ရှိ/မရှိနှင့် စပ်လျဉ်းသည့်မေးခွန်း</title>
<speech type='speaker'>မုံရွာမဲဆန္ဒနယ်မှ ဦးညွန့်အောင် မေးမြန်းဖို့ ဖြစ်ပါတယ်</speech>
<speech><mp id='1129'>ဦးညွန့်အောင်(မုံရွာမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်ျား၊ ပြည်ထောင်စုဝန်ကြီးများ၊ ဖိတ်ကြားထားသော ဧည့်သည်တော်များအားလုံး စိတ်၏ချမ်းသာခြင်း၊ ကိုယ်၏ကျန်းမာခြင်းနှင့် ပြည့်စုံကြပါစေကြောင်း ဂါရဝပြုနှုတ်ခွန်းဆက်သအပ်ပါတယ်။ ကျွန်တော်ကတော့ မုံရွာမဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဦးညွန့်အောင်ဖြစ်ပြီး မုံရွာမြို့နယ်ရှိ ပေါက်ပင်ရွာချောင်းအား ပိတ်လိုက်သဖြင့် ချင်းတွင်းမြစ်ရေလျှံတက်မှုမရှိတော့သောကြောင့် လယ်ယာမြေများနှင့် သဘာဝအရင်းအမြစ်များ ပျက်စီးမှု ထိန်းသိမ်းကာကွယ်ရန် အစီအစဉ်ရှိ/မရှိနှင့်စပ်လျဉ်းသည့်မေးခွန်းကို ပြည်သူ့လွှတ်တော် ဥက္ကဌကြီးမှတစ်ဆင့် မေးမြန်းသွားမှာဖြစ်ပါတယ်။ ပြည်သူ့လွှတ်တော်ဥက္ကဋ္ဌကခင်ဗျား။ စစ်ကိုင်းတိုင်း ဒေသကြီး၊ မုံရွာခရိုင်၊ မုံရွာမြို့နယ်၊ ပေါက်ပင်ရွာချောင်းရဲ့ ဝဲဘက်၊ ယာဘက်ရှိ လယ်မြေများဟာ ၂၀၀၂ ခုနှစ်မတိုင်မီက ချင်းတွင်းမြစ်ရေဝင်ရောက်မှုကြောင့် မြေဆီ၊ မြေလွှာ၊ မြေဩဇာကောင်းမွန်ပြီး စပါးအပါအဝင် ဆီထွက်သီးနှံများ စိုက်ပျိုးဖြစ်ထွန်းခဲ့ကြပါတယ်။ ဒေသခံတောင်သူလယ်သမားကြီး များမှာ ဆန်၊ ဆီလုံလောက်စွာ ရရှိခဲ့ကြပါတယ်။ အပိုစိုက်ပျိုးစရိတ်သွင်းအားစု ဘာမှစိုက်မထုတ်ရဘဲ လယ်မြေဧကငါးသောင်းခန့် မုံရွာမြို့နယ်၊ ချောင်းဦးမြို့နယ်ရှိ ဒေသခံကျေးရွာပေါင်း ၃၀ ခန့်အား ရေဝင်ခြင်းအကျိုးကို ခံစားခဲ့ကြပါတယ်။ ဒါတင်မကသေးပါဘူး။ မြစ်ရေနဲ့အတူ ရေသယံဇာတဖြစ်တဲ့ ငါး၊ ပုစွန်တို့ပါလာပြီး ဒေသကို ဆူဖြိုးစေခဲ့ပါတယ်။ ပေါက်အင်းရေနက်ကွင်း စိုက်ပျိုးမြေဖော်ထုတ်ရေး စီမံကိန်းကြောင့် ပေါက်ပင်ချောင်းအားပိတ်၍ ရေတံခါး ငါးပေါက်တွဲတစ်ခုကိုလည်းကောင်း၊ ဂျဘိုင်ရွာနှင့် တောင်မုံရွာကြားတွင် ၁၀ ပေါက်တွဲရေတံခါးတစ်ခုကိုလည်းကောင်း တည်ဆောက်ခဲ့ကြပါတယ်။ ထို့ကြောင့် ၂၀၀၂ ခုနှစ်နောက်ပိုင်းတွင် ယခင်မြစ်ရေဝင်ဒေသမှာ မြစ်ရေမရတော့ပါ။ ယခု အချိန်မှာတော့ ဒေသခံတောင်သူလယ်သမားများဟာ စပါးစိုက်ပျိုးဖို့ အခက်အခဲရှိလာပါတယ်။ မြေဆီ မြေဩဇာခန်းခြောက်၍ စိုက်ပျိုးစရိတ်အပိုသွင်းအားစု ဓာတ်မြေသြဇာများကို သုံးလာကြရပါတယ်။ စိုက်ပျိုးရေးအတွက်လည်း မြေအောက်ရေကို တွင်းတူး၍ သုံးကြရပါတော့တယ်။ မြေအောက်ရေဟာ ရေငန်တွေဖြစ်လို့ ဆားပေါက်မြေတွေဖြစ်လာပါတယ်။ စပါးအစား အခြားသီးနှံများ ပြောင်းလဲ၍သာ စိုက်ပျိုးလို့ရပါတော့တယ်။ ငါး၊ ပုစွန်လည်း ယခင်လို မပေါများတော့ပါ။ ထို့ကြောင့် ပေါက်အင်း ရေနက်ကွင်းစိုက်ပျိုးမြေဖော်ထုတ်နိုင်ရုံမက ဒေသခံတောင်သူလယ်သမားများရဲ့ မြေဧကငါးသောင်းကျော်ပါ မြစ်ရေ၀င်၍ အကျိုးရှိစေရန် ငါး၊ ဖား၊ ပုစွန် စတဲ့ ရေသယံဇာတများ ပေါများစွာရရှိစေရန်၊ မြေအောက်ရေငန်များကြောင့် ဆားပေါက်မြေဖြစ်၍ သီးနှံအထွက်နှုန်း ကျဆင်းခြင်းမှကာကွယ်ရန်၊ ချောင်းအတွင်း ရေဆိုး၊ ရေညစ်များ စီးဆင်းဝင်ရောက်ခြင်းမှကာကွယ်ရန်တို့ လိုအပ်နေပြီဖြစ်ပါတယ်။ သို့ဖြစ်ပါ၍ ပေါက်ပင်ချောင်း ချောင်းဖော်ဆယ်တင်ခြင်း၊ ရေဝင်ပေါက်ငယ်များအပါအဝင် ငါးပေါက်တွဲ၊ ၁၀ ပေါက်တွဲရေတံခါးများကို လိုအပ်သလို အနီးကပ်အဖွင့်အပိတ် ပြုလုပ်ပေးခြင်း၊ အခြားနည်းပညာဖြင့် မြစ်ရေပိုမိုဝင်ရောက်ရန် ပြုလုပ်ခြင်းတို့ဖြင့် လယ်ယာမြေနှင့် သဘာဝအရင်း အမြစ်များ ပျက်စီးခြင်းမှထိန်းသိမ်းကာကွယ်ရန် အစီအစဉ်ရှိ/မရှိသိရှိလိုပါ၍ ပြည်သူ့လွှတ်တော် ဥက္ကဋ္ဌကြီးမှတစ်ဆင့် လေးစားစွာမေးမြန်းအပ်ပါတယ်ခင်ဗျား။ ကျေးဇူးတင်ပါတယ်။</speech>
<speech type='speaker'>စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက ဖြေကြားရန် ဖြစ်ပါတယ်</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ စစ်ကိုင်းတိုင်းဒေသကြီး၊ မုံရွာမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးညွန့်အောင်ရဲ့ မုံရွာအောက်ဘက်ရှိတဲ့ ပေါက်ကပင်ရွာချောင်းကိုပိတ်ပြီးတော့ ချင်းတွင်းမြစ်ရေလျှံတက်မှုမရှိတော့တဲ့ အတွက် လယ်မြေများနှင့်သဘာဝအရင်းအမြစ်တွေ ပျက်စီးနေရမှုတွေကို ထိန်းသိမ်းကာကွယ်ပေးဖို့ အစီအစဉ်ရှိ/မရှိ သိလိုခြင်းနှင့်စပ်လျဉ်းတဲ့မေးခွန်းအပေါ်မှာ စစ်ကိုင်းတိုင်းဒေသကြီးအစိုးရအဖွဲ့ရဲ့ ဖြေကြားချက်နဲ့အတူ စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာနမှ ပေါင်းစပ်ဖြေကြားပေးပါ မယ်။ ဥက္ကဋ္ဌကြီးခင်ဗျား။ စစ်ကိုင်းတိုင်းဒေသကြီး၊ မုံရွာမြို့နယ်နှင့် ချောင်းဦးမြို့နယ်တွေမှာ စုစုပေါင်းအလျား မိုင် ၄၀ ခန့်ရှိတဲ့ ချင်းတွင်းတာကို ဆည်မြောင်းနှင့်ရေအသုံးချမှုစီမံခန့်ခွဲရေးဦးစီးဌာနက တည်ဆောက်ထိန်းသိမ်းထားပါတယ်။ မိုးရာသီမှာ ကွင်းရေတွေကို ချင်းတွင်းမြစ်အတွင်းကို ထုတ်နုတ် ပေးနိုင်ဖို့အတွက် ရေတံခါးခြောက်ခုကို တပ်ဆင်ထားပါတယ်။ ထိုဒေသမှာရှိတဲ့ စိုက်ပျိုးမြေတွေ အတွက် ချင်းတွင်းမြစ်ရေကို လိုအပ်သလို ထိန်းညှိပြီး သွင်းယူပေးနိုင်ဖို့အတွက် ရေတံခါး ၃၈ ခုကို လည်း ထည့်သွင်းတည်ဆောက်ထားပါတယ်။ ချင်းတွင်းတာကို ညောင်ပင်ဇောက်ကျေးရွာအနီးမှ အစပြုပြီးတော့ မြောက်ပိုင်းတာနှင့်တောင်ပိုင်းတာဆိုပြီးတော့ နှစ်ပိုင်းခွဲခြားထားပါတယ်။ မြောက်ပိုင်း တာဟာ ညောင်ပင်ဇောက်ရွာ ပေတိုင် (၀)ကနေ အလုံမန္တလာရွာအနီး ပေတိုင် ၆၉၅၀၀ အထိ ဖြစ်ပါ တယ်။ တောင်ပိုင်းတာဟာ ညောင်ပင်ဇောက်ရွာ ပေတိုင် (၀)ကနေ ချောင်းဦးမြို့နယ်၊ ရွှေလှေကျေးရွာ အနီး ပေတိုင် ၉၇၀၀၀ အထိဖြစ်ပါတယ်။ ဌာနက ချင်းတွင်းတာကို တည်ဆောက်ထိန်းသိမ်းပေးထား ခြင်းဖြင့် ချင်းတွင်းမြစ်ရေရဲ့ စိုးရိမ်ရေမှတ် စင်တီမီတာ ၁၀၀၀၀ အောက်မှာတည်ရှိတဲ့ မုံရွာမြို့နယ် ကနေ ရပ်ကွက် ၁၀ ခု၊ ကျေးရွာ ၁၁ ရွာနှင့် ချောင်းဦးမြို့နယ်မှာရှိတဲ့ ကျေးရွာ ၁၃ ရွာတို့ကိုလည်း ကောင်း၊ လယ်မြေဧက ၃၂၆၂၈ ဧကကိုလည်းကောင်း မိုးရာသီကာလ ချင်းတွင်းမြစ်ရေလျှံမှု သဘာဝ ဘေးအန္တရာယ်ကနေပြီးတော့မှ ကာကွယ်ပေးနိုင်လျက်ရှိပါတယ်။ ဒါ့အပြင် ရေသွင်းတံခါး ၃၈ ခုက လည်းပဲ ချင်းတွင်းမြစ်ရေမြင့်တက်မှုအပေါ်မှာမူတည်ပြီး လိုအပ်သလို ထိန်းညှိရေသွင်းပြီး စိုက်ပျိုးရေ ပေးဝေလျက်ရှိပါတယ်။ ဥက္ကဌကြီးခင်ဗျား။ လွှတ်တော်ကိုယ်စားလှယ်ကြီးရဲ့ မေးခွန်းမှာပါတဲ့ ပေါက်ပင်ချောင်းဟာ မုံရွာ မြို့နယ်၊ ပေါက်ပင်ကျေးရွာအနီးက ဖြတ်သန်းပြီးတော့မှ ချင်းတွင်းတာတောင်ပိုင်း ပေတိုင် ၁၅၇၀၀ မှာ ဖြတ်သန်းစီးဆင်းလျက်ရှိပါတယ်။ ပေါက်ပင်ချောင်းဖြတ်သန်းစီးဆင်းတဲ့ပေတိုင် ၁၅၇၀၀ နေရာမှာ (၅ ပေ x ၅ ပေ) ငါးပေါက်ရေတံခါးနဲ့ အဆိုပါရေတံခါးရဲ့အောက်ဘက်မှာ ပေ ၉၈၀၀ ခန့်အကွာ ပေါက်ပင်ချောင်းပေါ်မှာ (၄ ပေ x ၄ ပေ) ၁၀ ပေါက် ရေတံခါးတစ်ခုကို တည်ဆောက်ထားပါတယ်။ မုံရွာမြို့ ရဲ့ ချင်းတွင်းမြစ်ရေမှတ် ၈၇၅ စင်တီမီတာကို ရောက်ရှိလို့ရှိရင် (၅ ပေ x ၅ ပေ) ငါးပေါက် ရေတံခါးကနေ ချင်းတွင်းမြစ်ရေ စတင်ဝင်ရောက်ပြီးတော့ (၄ ပေ x ၄ ပေ) ၁၀ ပေါက် ရေတံခါးနဲ့ လိုအပ်သလို ရေထိန်းညှိသိုလှောင်ပြီး စိုက်ပျိုးရေပေးဝေလျက်ရှိပါတယ်။ ဒါ့အပြင် (၄ ပေ x ၄ ပေ) ၁၀ ပေါက် ရေတံခါးကနေ အောက်ဘက် ပေါက်ပင်ချောင်းတစ်လျှောက် ရေဆက်လက်ထုတ်လုပ်ပြီး တော့ အောက်ဘက်မှာရှိတဲ ရေထိန်းရေမြှင့်အဆောက်အအုံအဆင့်ဆင့်ကနေပြီး စိုက်ပျိုးရေရယူနိုင်အောင် ဆောင်ရွက်ထားပါတယ်။ ပိုလျှံတဲ့ရေတွေကို ပေါက်အင်းအတွင်းကို စီးဝင်စေလျက်ရှိပါတယ်။ ပေါက်အင်းဟာ မိုးရာသီကာလမှာ အင်းလေလံပေးလျက်ရှိတဲ့ အင်းတစ်ခုဖြစ်ပါတယ်။ ချင်းတွင်းမြစ်ရေနဲ့ပါလာတဲ့ ငါး၊ ပုစွန်တွေအပြင် ငါး၊ ပုစွန်သားပေါက် စိုက်ထည့်ခြင်းကိုလည်းဆောင်ရွက်ပြီးတော့ သား၊ ငါး ထုတ်လုပ်လျက်ရှိပါတယ်။ မိုးတွင်းကာလမှာ ပေါက်အင်းအတွင်းမှာရှိတဲ့ ရေနစ်မြုပ်လျက်ရှိတဲ့လယ်တွေမှာ အင်းသမားနဲ့ညှိနှိုင်းပြီး အောက်တိုဘာလလယ်ခန့်ကစပြီး ရေထုတ်ပြီး ဆောင်းသီးနှံများ စိုက်ပျိုးကြလျက်ရှိပါတယ်။ ဥက္ကဌကြီးခင်ဗျား။ ချင်းတွင်းတာနဲ့ဆက်စပ်ပြီး ပေါက်ပင်ချောင်းကိုပိတ်ပြီး လိုအပ်သလို ထည့်သွင်းတည်ဆောက်ထားတဲ့ ရေတံခါးတွေကြောင့် နှစ်စဉ်မြစ်ရေမလုံလောက်ခြင်းများ ဖြစ်ပေါ်ခဲ့ ခြင်းမရှိဘဲ မြစ်ရေမြင့်တက်မှုနည်းမှသာ ရေရရှိမှုနည်းမှာဖြစ်ပါတယ်။ ယခု ၂၀၁၈-၂၀၁၉ ဘဏ္ဍာရေးနှစ်မှာ စစ်ကိုင်းတိုင်းဒေသကြီးအစိုးရရန်ပုံငွေနဲ့ ကျပ်သန်းပေါင်း တစ်ရာကျော်နဲ့ ချင်းတွင်း မြစ်ဝကနေ ၁၀ ပေါက်တွဲရေတံခါးအထိ ပေါက်ပင်ချောင်းရိုးတစ်လျှောက် သဲနုန်းတူးဖော် ဆောင်ရွက် ပေးခဲ့ပြီးဖြစ်တဲ့အတွက် ယခင်ကထက် မြစ်ရေစီးဝင်မှုဟာ ပိုမိုအားကောင်းလာမှာဖြစ်ပါတယ်။ သို့ဖြစ်တဲ့အတွက် ချင်းတွင်းတာနဲ့ဆက်စပ်ပြီး ပေါက်ပင်ချောင်းပေါ်မှာ ရေတံခါးများတည်ဆောက် ထားခြင်းအားဖြင့် မိုးရာသီကာလ ချင်းတွင်းမြစ်ရေကြီးချိန်မှာ လူနေရပ်ကွက်၊ ကျေးရွာတွေနဲ့ လယ်မြေ တွေရေကြီးနစ်မြုပ်မှုကနေ လျော့ပါးသက်သာစေလျက်ရှိပါတယ်။ မြစ်ရေမြင့်တက်မှုအပေါ်မှာမူတည် ပြီး လိုအပ်သလိုထိန်းညှိပြီး ရေသွင်းယူကာ စိုက်ပျိုးရေပေးဝေခြင်းအပြင် ငါး၊ ပုစွန်တွေကိုလည်းပဲ အလွယ်တကူဝင်ရောက်နိုင်ပြီး ပုစွန်၊ သားငါးများစွာ ထုတ်လုပ်နိုင်မှုရှိတဲ့အတွက် သဘာဝ အရင်းအမြစ်များ ထိခိုက်ပျက်စီးမှုမရှိဘဲ ဒေသကိုအကျိုးပြုလျက်ရှိကြောင်း တင်ပြအပ်ပါတယ်။ မိုးရာသီကာလ ချင်းတွင်းမြစ်ရေမြင့်တက်လာမှုအပေါ်မူတည်ပြီးတော့ ချင်းတွင်းတာနှင့် ရေတံခါးတွေ ထိန်းညှိစီမံခြင်းလုပ်ငန်းတွေကို မိမိတို့ ဆည်မြောင်းနှင့်ရေအသုံးချမှုစီမံခန့်ခွဲရေးဦးစီးဌာနနှင့်အတူ ဒေသအုပ်ချုပ်ရေးအဖွဲ့အစည်းများ ပေါင်းစပ်ညှိနှိုင်းပြီး စီမံဆောင်ရွက်ပေးလျက်ရှိပါကြောင်း စစ်ကိုင်းတိုင်းဒေသကြီးအစိုးရအဖွဲ့ရဲ့ဖြေကြားချက်နှင့်အတူ ပေါင်းစပ်ရှင်းလင်းဖြေကြားအပ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>မိုက်ပေးပါ။</speech>
<speech><mp id='1129'>ဦးညွန့်အောင်(မုံရွာမဲဆန္ဒနယ်)</mp>ဥက္ကဋ္ဌကြီးခင်ဗျား။ ဆက်စပ်မေးခွန်း မေးခွင့်ပြုပါ ခင်ဗျား။ ဒုတိယဝန်ကြီး ပြည့်ပြည့်စုံစုံ ဖြေကြားတဲ့အတွက် ကျေးဇူးတင်ပါတယ်။ ကျွန်တော်တို့ ဒီ ချောင်းဖော်ခြင်းကို တာပေါင်ရဲ့မြောက်ဘက်မှာတော့ လုပ်ပြီးပြီဖြစ်ပါတယ်။ တာပေါင်ရဲ့ တောင်ဘက် မှာတော့ ချောင်းမဖော်ရသေးပါဘူး။ အဲဒီဘက်တွေက ရေစီးရေလာ အင်မတန်မှ နည်းနေတဲ့အတွက်ကြောင့် ကျွန်တော့်အနေနဲ့ ဆက်စပ်မေးခွန်းအနေနဲ့ ဒီတာပေါင်ရဲ့ တောင်ဘက်ပိုင်းကို ချောင်း ဆက်လက်ဖော်ခြင်း ပြုလုပ်ပေးနိုင်ခြင်းရှိ/မရှိ ဆက်စပ်မေးခွန်း မေးလိုပါတယ်ခင်ဗျား။</speech>
<speech type='speaker'>မိုက်ပေးပါ။</speech>
<speech type='speaker'>သက်ဆိုင်ရာဝန်ကြီးဌာနက ပြန်လည်ဖြေကြားပေးရန် ဖြစ်ပါတယ်</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာန)</agency>လွှတ်တော်ကိုယ်စားလှယ်ကြီးမားတဲ့ တာပေါင်တွေနဲ့ပတ်သက်ပြီးတော့ ဆက်လက်ချောင်းတူးဖော်ဖို့ ကိစ္စကို မိမိပြန်လည်စိစစ်ပြီးတော့ လွှတ်တော်ကိုယ်စားလှယ်ကြီးကို ဥက္ကဋ္ဌကြီးမှတစ်ဆင့် ပြန်လည် အသိပေး အကြောင်းကြားပါမယ်။</speech>
<speech type='speaker'>လွှတ်တော်ကိုယ်စားလှယ်များခင်ဗျား။ ဒီနေ့အတွက် မေးခွန်းများ မေးမြန်း ဖြေကြားခြင်း အစီအစဉ် ပြီးပါပြီ</speech>
</QASection>
<BillSection>
<title>အမျိုးသားလွှတ်တော်က ပြင်ဆင်ချက်ဖြင့် ပြန်လည်ပေးပို့လာသော ကျေးလက်ဒေသဖွံ့ဖြိုး တိုးတက်ရေးဥပဒေကြမ်းကို လက်ခံရရှိကြောင်းနှင့် ပြင်ဆင်ချက်အဆို တင်သွင်းလိုသည့် လွှတ်တော်ကိုယ်စားလှယ်များ အမည်စာရင်းတင်သွင်းနိုင်ကြောင်း လွှတ်တော်သို့ အသိပေး တင်ပြခြင်း</title>
<speech type='speaker'>အစီအစဉ် ၆ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ ပြည်သူ့ လွှတ်တော်မှာ စတင်ဆွေးနွေး၍ ပြင်ဆင်ချက်ဖြင့် အတည်ပြုခဲ့ပြီး အမျိုးသားလွှတ်တော်သို့ပေးပို့ထား သော ကျေးလက်ဒေသဖွံ့ဖြိုးတိုးတက်ရေးဥပဒေကြမ်းကို ၂၉-၈-၂၀၁၉ ရက်နေ့မှာ အမျိုးသား လွှတ်တော်က ပြင်ဆင်ချက်ဖြင့် ပြန်လည်ပေးပို့လာပါတယ်။ ပြင်ဆင်ချက်မိတ္တူများကိုလည်း ကိုယ်စားလှယ်များထံ ဖြန့်ဝေပြီးဖြစ်ပါတယ်။ ယင်းဥပဒေကြမ်းနှင့်စပ်လျဉ်းပြီး ပြင်ဆင်ချက်အပေါ် ဆွေးနွေးရန် အဆိုတင်သွင်းလိုသူများအနေနဲ့ ဆွေးနွေးလိုသည့်ဥပဒေကြမ်း၏ အပိုဒ်၊ အပိုဒ်ခွဲ၊ အကြောင်းအရာကို တိတိကျကျဖော်ပြ၍ ၁၃-၉-၂၀၁၉ ရက်(သောကြာ)နေ့ ညနေ ၄ နာရီနောက်ဆုံးထားပြီး ပြည်သူ့လွှတ်တော်ရုံး ညွှန်ကြားရေးမှူးချုပ်ထံ အမည်စာရင်းတင်သွင်းရန်ဖြစ်ကြောင်း အသိပေးကြေညာပါတယ်</speech>
<speech type='speaker'>လွှတ်တော်ကိုယ်စားလှယ်များခင်ဗျား။ အစည်းအဝေးကို ၃၀ မိနစ်ခန့် ခေတ္တရပ်နားမှာဖြစ်ပါတယ်။</speech>
<speech type='mc'>ပြည်သူ့လွှတ်တော်ဥက္ကဋ္ဌ ပြန်လည်ထွက်ခွာပါပြီခင်ဗျား။</speech>
<speech type='mc'>အားလုံး ထွက်ခွာနိုင်ပါပြီခင်ဗျား။</speech>
<p>အစည်းအဝေးကို ၁၁၁၀ မိနစ်အချိန်တွင် ခေတ္တရပ်နားပါသည်။</p>
</BillSection>
<MotionSection>
<speech type='mc'>ပြည်သူ့လွှတ်တော်ကိုယ်စားလှယ်များနှင့် ဧည့်သည်တော်များခင်ဗျား။ အစည်းအဝေးပြန်လည်စတင်တော့မှာ ဖြစ်ပါတယ်</speech>
<speech type='mc'>ပြည်သူ့လွှတ်တော်ဥက္ကဋ္ဌ ကြွရောက်လာပါပြီခင်ဗျား။</speech>
<speech type='mc'>အားလုံးထိုင်နိုင်ပါပြီခင်ဗျား။</speech>
<title>ဦးမြင့်သိန်း၊ ဝက်လက်မဲဆန္ဒနယ်က တင်သွင်းသည့်စိုက်ပျိုးရေးထုတ်ကုန်အစားအစာများ ဘေးအန္တရာယ်ကင်းရှင်းရေးနှင့် ဂေဟစနစ်မပျက်စီးရေးအတွက်ဓာတ်မြေသြဇာနှင့် ပိုးသတ်ဆေးများ စနစ်တကျသုံးစွဲတတ်အောင် လေ့ကျင့်သင်ကြားပေးရန်နှင့် အပြင်းစားဆေးများ တင်သွင်း ဖြန့်ဖြူးရောင်းချခြင်းကို စိစစ်ကြပ်မတ် တားဆီးပေးပါရန် ပြည်ထောင်စုအစိုးရအား တိုက်တွန်းကြောင်း အဆိုတင်သွင်းခြင်းနှင့်လွှတ်တော်ကိုယ်စားလှယ်များက ဆွေးနွေးခြင်း</title>
<speech type='speaker'>အစီအစဉ် ၇ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ ဦးမင်းသိန်း၊ ဝက်လက်မဲဆန္ဒနယ်က ဒုတိယအကြိမ် ပြည်သူ့လွှတ်တော်(၁၃)ကြိမ်မြောက်ပုံမှန်အစည်းအဝေး စတုတ္ထနေ့(၂၅-၇-၂၀၁၉ ရက်နေ့)တွင် တင်သွင်းထားတဲ့ စိုက်ပျိုးရေးထုတ်ကုန်အစားအစာများ ဘေးအန္တရာယ်ကင်းရှင်းရေးနှင့် ဂေဟစနစ်မပျက်စီးရေးအတွက် ဓာတ်မြေသြဇာနှင့်ပိုးသတ်ဆေးများ စနစ်တကျသုံးစွဲတတ်အောင် လေ့ကျင့်သင်ကြားပေးရန်နှင့် အပြင်းစားဆေးများ တင်သွင်းဖြန့်ဖြူး ရောင်းချခြင်းကို စိစစ်ကြပ်မတ်တားဆီးပေးပါရန် ပြည်ထောင်စုအစိုးရအား တိုက်တွန်းကြောင်းအဆိုကို ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၁၇၀ အရ ဆောင်ရွက်သွားမှာဖြစ်ပါတယ်။ ယင်းအဆိုနှင့်စပ်လျဉ်းပြီး ဆွေးနွေးမည့်ကိုယ်စားလှယ် ၁၀ ဦးရှိပါတယ်။</speech>
<speech type='speaker'>ပထမဦးစွာ မောက်မယ်မဲဆန္ဒနယ်မှ ဦးစိုင်းငေါင်းဆိုင်ဟိန်း ဆွေးနွေးဖို့ ဖြစ်ပါတယ်</speech>
<speech><mp id='410'>ဦးစိုင်းင်းဆိုင်ဟိန်း(မောက်မယ်မဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ပြည်ထောင်စုဝန်ကြီးများအားလုံး ကျန်းမာ ချမ်းသာကြပါစေကြောင်း နှုတ်ခွန်းဆက်သအပ်ပါတယ်။ ကျွန်တော်ကတော့ ရှမ်းပြည်နယ်(တောင်ပိုင်း)၊ လင်းခေးခရိုင်၊ မောက်မယ်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးစိုင်းငေါင်းဆိုင်ဟိန်း ဖြစ်ပါတယ်။ ဦးမြင်သိန်း၊ ဝက်လက်မဲဆန္ဒနယ်က တင်သွင်းသော စိုက်ပျိုးရေးထုတ်ကုန်အစားအစာ များ ဘေးအန္တရာယ်ကင်းရှင်းရေးနှင့် ဂေဟစနစ်မပျက်စီးရေးအတွက် ဓာတ်မြေသြဇာနှင့် ပိုးသတ် ဆေးများ စနစ်တကျသုံးစွဲတတ်အောင် လေ့ကျင့်သင်ကြားပေးရန်နှင့် အပြင်းစားဆေးများ တင်သွင်း ဖြန့်ဖြူးရောင်းချခြင်းကို စိစစ်ကြပ်မတ်တားဆီးပေးပါရန် ပြည်ထောင်စုအစိုးရအား တိုက်တွန်းကြောင်း အဆိုကို မိမိ၏မဲဆန္ဒနယ်ဒေသအတွေ့အကြုံများဖြင့် အကြံပြု ဆွေးနွေးသွားမှာဖြစ်ပါတယ်။ လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးခင်ဗျား။ ပထမဦးစွာ စိုက်ပျိုးရေးကို အခြေ ပြုတဲ့ နိုင်ငံအနေနဲ့ ယခုတင်သွင်းလာသောအဆိုမှာ အင်မတန်ကောင်းမွန်လှပါတယ်။ အဆိုတွေ ကောင်းမွန်တိုင်း၊ အောင်မြင်တိုင်း အလုပ်မဖြစ်သေးပါ။ ပြည်သူ့လွှတ်တော်က တိုက်တွန်းချက်တွေကို အစိုးရအဖွဲ့က အောင်မြင်စွာဖော်ဆောင်ပေးဖို့ အဓိကလိုအပ်ကြောင်း ဆွေးနွေးတင်ပြလိုပါတယ်။ ယခု တင်ပြထားတဲ့အဆိုမှာ (၁)စိုက်ပျိုးရေးထုတ်ကုန် အစားအစာတွေ ဘေးအန္တရာယ်ကင်းရှင်းရေး၊ (၂) ဂေဟစနစ်မပျက်စီးရန် ဓာတ်မြေသြဇာနှင့်ပိုးသတ်ဆေးစနစ်တကျ သုံးစွဲတတ်အောင်လေ့ကျင့် သင်ကြားပေးရေး၊ (၃) အပြင်းစားဆေးများတင်သွင်းဖြန့်ဖြူးရောင်းချခြင်းကို စိစစ်ကြပ်မတ်တားဆီးရေး ဆိုပြီးတော့ အရေးသုံးပါးကို နိုင်ငံတော်အစိုးရက ဖော်ဆောင်ပေးဖို့ အဆိုတင်သွင်းထားတာ တွေ့ရှိ ရပါတယ်။ စိုက်ပျိုးရေးထုတ်ကုန်တွေ ဘေးအန္တရာယ်ကင်းရှင်းရေးဆိုတဲ့အချက်ဟာ စားသုံးသူပြည်သူ များအတွက် လွန်စွာပဲအရေးကြီးလှပါတယ်။ စိုက်ပျိုးထုတ်လုပ်တဲ့ ဟင်းသီးဟင်းရွက်နှင့်အသီးအနှံများ မှန်သမျှ ဓာတုဓာတ်ကြွင်းတွေကင်းစင်ဖို့ဆိုတာ ကျွန်တော်တို့မထိန်းချုပ်နိုင်သေးပါဘူး။ စစ်ဆေးတိုင်းတာဖို့အလွယ်ကူပါဘူး။ စိုက်ခင်းကနေ ဈေးကွက်ထဲကို တိုက်ရိုက်ရောက်ရှိပြီး စားသုံးသူလက်ထဲ တစ်ခါတည်းရောက်ရှိသွားတဲ့အဆင့်မျိုး ဖြစ်နေပါတယ်။ သီးနှံအပေါ်အသုံးပြုထားတဲ့ မြေဩဇာ၊ ပိုးသတ်ဆေးအာနိသင်တွေကို စိုက်ပျိုးထုတ်လုပ်သူကပဲ ကိုယ်တိုင်ချိန်ဆသုံးစွဲထားတာ ဖြစ်ပါတယ်။ အခုခေတ်မှာ မြေသြဇာနှင့်ပိုးသတ်ဆေးမကူရင် ဘယ်စိုက်ပျိုးသီးနှံမှ ဖြစ်ထွန်းဖို့မလွယ်ကူပါဘူး။ကိုယ်တိုင်သန့်သန့်ရှင်းရှင်း စားသုံးလိုတဲ့သူတွေအတွက်တော့ အိမ်နောက်ဖေးဈေးဆိုင်တယ် ဆိုသလို မီးဖိုချောင်မျက်နှာအုပ်စုတွေရော၊ မြေဩဇာကင်းရှင်းစွာ၊ ပိုးသတ်ဆေးကင်းရှင်းစွာနဲ့ မိသားစု အတွက် ဆောင်ရွက်ကြဖို့လိုအပ်ပါတယ်။ ရင့်မှည့်ချိန်မတိုင်မီ တို့ဆေး၊ ဖြန်းဆေးများဖြင့် အတင်း အကြပ်ရင့်မှည့်စေခြင်း၊ တာရှည်ခံအောင်ကို ဓာတုဗေဒသုံးစွဲခြင်း၊ အရောင်လှပဖို့ ဆိုးဆေးများ သုံးစွဲခြင်းကိစ္စရပ်တွေဟာ ယနေ့ဈေးကွက်ထဲမှာ အမှန်တကယ်ဖြစ်ပေါ်နေတဲ့ကိစ္စရပ်များဖြစ်ပါတယ်။ အဓိကကတော့ ရောင်းချသူရော၊ စားသုံးသူပါ ဗဟုသုတအသိအမြင်ပြည့်ဝကြဖို့ လိုပါတယ်။ ဘေးထွက်ဆိုးကျိုးဆိုတာ ချက်ချင်းမဖြစ်ပေါ်သေးပေမဲ့ ရေရှည်မှာတော့ မလွဲမသေဖြစ်ပေါ်လာမှာပဲ ဖြစ်ပါတယ်။ ဒီကိစ္စတွေဟာ သဘာဝလွန်ဆောင်ရွက်ထားတဲ့ကိစ္စများဖြစ်နေလို့ဖြစ်ပါတယ်။ နိုင်ငံတော် မှ GHP ဆိုပြီး ကျန်းမာရေးနှင့်ညီညွတ်သော၊ သန့်ရှင်းပြီးကောင်းမွန်မည့်စားသောက်ကုန် ထုတ်လုပ်မှု အသင်းတွေ ဖွဲ့စည်းဆောင်ရွက်နိုင်တာ တွေ့ရှိရပါတယ်။ စိုက်ပျိုးရေးဆိုင်ရာ အလေ့အကျင့်ကောင်း များရှိစေဖို့ GAP စနစ်ကိုလည်း အကောင်အထည်ဖော်နေတာ တွေ့ရှိရပါတယ်။ ထိရောက်အောင်မြင် သော အကောင်အထည်ဖော်ဆောင်ရွက်မှုဖြစ်ဖို့ လိုအပ်ပါတယ်။ စိုက်ပျိုးသီးနှံများထွက်ရှိရန် မူလ ကျေးလက်တောရွာအဆင့်တွေအထိ ကျယ်ပြန့်စွာဆောင်ရွက်ဖို့လိုအပ်ကြောင်း ဆွေးနွေးလိုပါတယ်။ ဒုတိယအနေဖြင့် ဓာတ်မြေသြဇာနှင့်ပိုးသတ်ဆေးများ စနစ်တကျသုံးစွဲတတ်အောင် လေ့ကျင့် သင်ကြားပေးရန်ဆိုတဲ့အချက်ကို ဆွေးနွေးလိုပါတယ်။ စိုက်တောင်သူအများစုဟာ နိုင်ငံခြားက တင်သွင်းလာတဲ့ အသင့်သုံးမြေသြဇာတွေကိုပဲ အသုံးပြု ကြတာများကြောင်း တွေ့ရှိရပါတယ်။ နီးစပ်ရာ ဗဟုသုတများဖြင့် တစ်ဆင့်စကားတစ်ဆင့်နားဖြင့် တရားသေမှတ်ပြီး သုံးစွဲကြတယ်။ တစ်ဧကကို ဘယ်နှစ်အိတ်နှုန်းထားနှင့်ထည့်တယ်။ ပိုးသတ်ဆေးကို ပုလင်းအဖုံးနှင့်ပဲတိုင်းတာပြီးသုံးတယ် စသည် ဖြင့်လွယ်လွင့်တကူဆောင်ရွက်နိုင်တဲ့ နည်းလမ်းတွေနှင့် အသုံးပြု နေတာ တွေ့ရပါတယ်။ ထည့်သွင်း ရမည့်ပမာဏ၊ အချိုးအစားတည်ငြိမ်မှုမရှိပါဘူး။ မြန်မာစာနှင့်ဖော်ပြထားတဲ့ ပြည်တွင်းကုမ္ပဏီထုတ် သဘာဝမြေသြဇာ၊ သဘာဝပိုးသတ်ဆေးတွေ ထုတ်လုပ်နေပေမဲ့ တစ်နိုင်ငံလုံးအတိုင်းအတာထိလွှမ်းခြုံပြီး မဖြန့်ဖြူးပေးနိုင်လို့ပါ။ ဖြန့်ဖြူးပေးမည့် အရောင်းကိုယ်စားလှယ်များလည်း များစွာလိုအပ် နေပါသေးတယ်။ ဒါကြောင့် အလွယ်တကူဝင်ရောက်လာတဲ့ နိုင်ငံခြားက မြေသြဇာတွေ၊ ပိုးသတ်ဆေး တွေကိုပဲ အထင်ကြီးစွာနှင့်ဝယ်ယူသုံးစွဲနေရခြင်းဖြစ်ပါတယ်။ ပိုးသတ်ဆေးဥပဒေပုဒ်မ ၃၁ အရ မည်သူမျှ မှတ်ပုံတင်အဖွဲ့၏ ခွင့်ပြုချက်မရှိဘဲ ပိုးသတ်ဆေးအတွက်မဟုတ်ဘဲ အဆိပ်ရှိပစ္စည်းများကို တင်သွင်းခြင်းမပြုရလို့ ဖော်ပြထားပေမဲ့ ရန်ကုန်တိုင်းဒေသကြီးလို မြို့ကြီးမှာတောင် တရားမဝင် တင်သွင်းလာတဲ့ ပိုးသတ်ဆေးနှင့်ပေါင်းသတ်ဆေးပီပါ အလုံး ၁၀၀ ကျော် စစ်ဆေးတွေ့ရှိရကြောင်း သတင်းတွေဖတ်ရှုရပါတယ်။ ကျွန်တော်တို့လို နယ်စပ်ဒေသနှင့်နီးတဲ့နေရာတွေမှာတော့ အမျိုးအစား ပိုမိုစုံလင်ပါတယ်။ ကျွန်တော်တို့နိုင်ငံနှင့် ကုန်းတွင်းပိုင်းနယ်နိမိတ်ထိစပ်နေတဲ့ နိုင်ငံတွေကနေ သူတို့နိုင်ငံကသုံးတဲ့ အညွှန်းစားသာတွေနှင့်ပဲ တင်သွင်းလာကြတာပါ။ ကျွန်တော်တို့ဆီက တောင်သူတွေဟာ ပလပ်စတစ် ခွက်နှင့်ဖြစ်စေ၊ နို့ဆီခွက်ဖြင့်ဖြစ်စေ ချိန်တွယ်ပြီးတော့မှ သင့်တော်မည်ထင်တဲ့ အချိုးအစားတွေနှင့် ကိုယ်တိုင်ဖော်စပ်သုံးစွဲရပါတယ်။ အသက်အန္တရာယ်ဆုံးရှုံးရတဲ့ သာဓကတွေကနေ တွေ့ခဲ့ဖူးပါတယ်။ အဓိကကတော့ စနစ်တကျသုံးစွဲတတ်ရန်လိုအပ်ခြင်းနှင့် ဘေးထွက်ဆိုးကျိုးဗဟုသုတနည်းပါးခြင်းတို့ပဲ ဖြစ်ပါတယ်။ မြေသြဇာနှင့်ပိုးသတ်ဆေးအသုံးပြုမှုအတွက် စာတွေ့၊ လက်တွေ့ပို့ချခြင်း၊ ဟောပြောခြင်း များစွာ ဆောင်ရွက်ပေးရမှာဖြစ်ပါတယ်။ အသုံးပြု နေပါသော်လည်း အသုံးပြုတဲ့ ကောင်းကျိုး၊ ဆိုးကျိုး တွေကို တောင်သူများနှံ့စပ်စွာ သိရှိဖို့လိုအပ်ပါတယ်ခင်ဗျား။ နောက်ဆုံးအချက်ဖြစ်တဲ့ အပြင်းစား ဆေးများတင်သွင်းဖြန့်ဖြူးရောင်းချခြင်းကို စိစစ်ကြပ်မတ်တားဆီးရေဆိုတဲ့အချက်အပေါ် ဆွေးနွေးလို ပါတယ်။ ကျွန်တော်တို့နိုင်ငံက ဆေးအာနိသင်မပြင်းအောင် တမာပိုးသတ်ဆေး၊ ဆေးရွက်ကြီးပိုးသတ်ဆေး၊ ဝမ်းမီးသွေးပေါင်းခံပိုးသတ်ဆေးတွေသုံးဖို့ ပညာပေးဖြန့်ဖြူးပေမဲ့ ဝါသနာပါသောပုဂ္ဂိုလ်များ အဆင့်လောက်သာ စမ်းသပ်သုံးစွဲကြပါတယ်။ အများစုကတော့ အချိန်မပေးနိုင်လို့၊ အလုပ်မအား လပ်လို့ အလွယ်တကူဝယ်ယူနိုင်တဲ့ ပြည်ပဆေးတွေကိုသုံးစွဲတာများပါတယ်။ ဆေးအာနိသင်ပြင်းပါ တယ်။ အရည်ဖျော်ဆေးအမျိုးအစားတွေဖြစ်ပါတယ်။ တစ်ဖက်နိုင်ငံတင်သွင်းလာတဲ့ ပေါင်းသတ် ဆေးဆိုရင် သက်ကယ်တော၊ မျက်ရိုင်းနှင့်ကျူးတောတွေကို အမြစ်ပါမကျန် ဆွေးမြည့်ပျက်စီးစေ ပါတယ်။ လယ်ကန်သင်းမှာဖြန်းရင် အမြစ်အားလုံးဆွေမြည့်လို့ လယ်ကန်သင်းတောင်ပြို ပါတယ်။ ဒါတွေဟာ အလွယ်တကူရရှိပြီး အစွမ်းထက်မယ်ထင်ကြလို့ တောင်သူတွေအားကိုတကြီးသုံးစွဲကြတာပဲဖြစ်ပါတယ်။ ဘေးထွက်ဆိုးကျိုးကိုမသိကြပါဘူး။ စနစ်တကျသုံးစွဲမှု တစ်ကိုယ်ရေးသုံးကာကွယ်ရေး ဝတ်စုံစနစ်တွေသုံးစွဲမှုနည်းလို့ ခြေလက်တွေထုံကျဉ်တာတွေ၊ မူးဝေအော့အန်တာတွေ တွေ့ခဲ့ဖူးပါ တယ်။ အဓိကအားဖြင့် ဒီလိုနယ်ပယ်ဒေသအသီးသီးတွေမှာ အသုံးပြု နေတဲ့ အပြင်းစားဆေးတွေကို စိစစ်ကြပ်မတ်တားဆီးခြင်းထက် စနစ်တကျအသုံးပြုရန် ဘေးထွက်ဆိုးကျိုးနှံ့စပ်စွာသိရှိရန် သဘာဝ ပတ်ဝန်းကျင်ထိခိုက်မှုမရှိအောင် သုံးစွဲတတ်ရန်ပိုမိုပြီးလိုအပ်ပါတယ်။</speech>
<speech type='speaker'>အင်းတော်မဲဆန္ဒနယ်မှ ဒေါက်တာဒေါ်ပြီး ဆွေးနွေးဖို့ ဖြစ်ပါတယ်</speech>
<speech><mp id='372'>ဒေါက်တာဒေါ်ပြုံး(အင်းတော်မဲဆန္ဒနယ်)</mp>ဥက္ကဌကြီးနှင့် အားလုံးမင်္ဂလာပါရှင်။ ကျွန်မကတော့ အင်းတော်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဖြစ်ပါတယ်။ ဝက်လက်မဲဆန္ဒနယ်မှ ဦးမြင့်သိန်းရဲ့ အဆိုကို ဆွေးနွေးထောက်ခံသွားမှာ ဖြစ်ပါတယ်။ လေးစားအပ် ပါသော ဥက္ကဋ္ဌကြီးရှင်။ မြန်မာနိုင်ငံလူဦးရေနှင့် စိုက်ပျိုးမြေအကျယ်အဝန်းအရ စားနပ်ရိက္ခာဟာ လုံလောက်မှုရှိသည့်အပြင် ပိုလျှံနေပါတယ်လို့ စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာန ပြည်ထောင်စုဝန်ကြီးမှ ကမ္ဘာ့စားနပ်ရိက္ခာနှင့် အဖွင့်အမှာစကားမှာ ထည့်သွင်းပြောကြားခဲ့ပါတယ်။ ကျွန်မတို့တစ်တွေ နေ့စဉ်စားသောက်နေရတဲ့ အစားအစာများကို ဖူလုံတဲ့အပြင် အန္တရာယ်ကင်းဖို့ကို လည်း အဓိကထားသင့်လှပါတယ်။ ဥက္ကဋ္ဌကြီးရှင်။ စိုက်ပျိုးမွေးမြူသူ ထုတ်လုပ်ထုတ်ပိုးရောင်းဝယ်သူများဟာ ကိုယ်ထုတ်လုပ် လိုက်တဲ့စားသုံးကုန်များကို အရောင်လှအောင်၊ တာရှည်ခံအောင်၊ အရသာပိုကဲအောင်၊ ဓာတုဗေဒ ဆေးဝါးများကိုသုံးစွဲရာမှာ စနစ်တကျသုံးစွဲရန် အလွန်ပဲအရေးကြီးပါတယ်။ တိုးတက်နေတဲ့ လူဦးရေ အတွက် စားနပ်ရိက္ခာဖူလုံရန် သမားရိုးကျစိုက်ပျိုးရေးနည်းများအစား ခေတ်မီသောစနစ်များကို ပြောင်းလဲစိုက်ပျိုးကြရမှာ ယခုအခါ ဇီဝနည်းပညာများနှင့် စိုက်ပျိုးလာကြပြီဖြစ်ပါတယ်။ တစ်ခါ မြေဆီ ဩဇာကောင်းမွန်ရန်အတွက် သဘာဝမြေသြဇာအစား ဓာတ်မြေသြဇာများသုံးစွဲရသလို သီးနှံအထွက် တိုးရန်၊ ကြီးထွားရန်၊ ရာသီဥတုဒဏ်၊ ပိုးမွှားဒဏ်ခံနိုင်ရည်ရှိရန် စိုက်ပျိုးရေးသုံးဓာတုဗေဒဆေးဝါးများ၊ ဟော်မုန်းများကို သုံးစွဲလာကြရပါတယ်။ ဥက္ကဌကြီးရှင်။ စိုက်ပျိုးရေးဓာတုဗေဒဆေးဝါးများမှာ မှိုသတ်ဆေး၊ ပေါင်းသတ်ဆေး၊ ပိုးသတ်ဆေး၊ အပင်နှိုးဆွဆေးတွေနှင့် အာဟာရအတွက်ဟော်မုန်းများ ပါဝင်ပါတယ်။ ကမ္ဘာမှာ ဓာတ်မြေသြဇာနှင့်ဓာတုဆေးဝါးများ ပေါ်ပေါက်လာကြရခြင်းဟာ လိုအပ်လို့ပေါ်ပေါက်လာရခြင်း ဖြစ်ပါတယ်။ ဒါကြောင့် လိုအပ်ချက်ကြောင့် သုံးစွဲတဲ့အခါ စနစ်တကျမသုံးစွဲဘဲ ညွှန်ကြားချက်အတိုင်း ပိုမိုသုံးစွဲနေခြင်း၊ အလွဲသုံးစွဲနေခြင်းများကြောင့် စားသုံးသူများရော၊ သဘာဝပတ်ဝန်းကျင်တို့ပါ ဓာတု ဆေးသင့်ခြင်းကို ခံစားရတာ ဖြစ်ပါတယ်။ ယခုအခါမှာ ဒီဓာတုအဆိပ်သင့်ခြင်းကို စိုးရိမ်လာကြတဲ့ အတွက် ဟင်းသီးဟင်းရွက်၊ သစ်သီးဝလံများ ဓာတုကင်းစင်ရေးနဲ့ အော်ဂဲနစ်စိုက်ပျိုးရေးဖော်ဆောင် ရေးကို သတိပေးမှုများနှင့် လှုပ်ရှားမှုများ တစ်စတစ်စ ကျယ်လောင်လာတာဖြစ်ပါတယ်။ ဥက္ကဋ္ဌကြီးရှင်။ သဘာဝမြေသြဇာသာ အသုံးပြုပြီး၊ ဆေးဝါးများ၊ ဟော်မုန်းများလုံးဝမသုံးစွဲတဲ့ အသီးအနှံများဟာ စားသုံးရန်အသင့်တော်ဆုံးဖြစ်သော်လည်း စာနပ်ရိက္ခာဖူလုံရန်နှင့် စီးပွားရေးအရ တွက်ခြေကိုက်ရန် အော်ဂဲနစ်စိုက်ပျိုးရေးဟာ တောင်သူများအတွက်တော့ မလွယ်ကူသေးပါဘူး။ အော်ဂဲနစ်စိုက်ပျိုးရေးမှာ သဘာဝမြေသြဇာသာအသုံးပြုရခြင်း၊ မြေဆီလွှာကောင်းမွန်ရန် သီးနှံများကို အလှည့်ကျစိုက်ပျိုးရခြင်း၊ ပေါင်းမြက်၊ ပိုးမွှား၊ အပင်ရောဂါများ ကာကွယ်နှိမ်နင်းရန် ဇီဝနည်းပညာ များကိုသာ အသုံးပြု ရခြင်းနှင့် ပြန်လည်ပြုပြင်ထားသော ရေများကိုအသုံးပြု၍ မရခြင်းတို့နှင့်အတူ မြေဆီလွှာများ၊ ရေအသုံးချခြင်းများကို ထိန်းသိမ်းရခြင်း၊ ဂေဟစနစ်ညီညွတ်အောင် စူးစိုက်လုပ်ဆောင် ရခြင်းတိုကြောင့် အော်ဂဲနစ်စိုက်ပျိုးရေးဟာ တစ်နိုင်ငံလုံးအတိုင်းအတာဖြင့် ဆောင်ရွက်ရန် ထိသလောက်မလွယ်ကူခြင်း ဖြစ်ပါတယ်။ ဥက္ကဌကြီးရှင်။ လူထုအတွက် စားနပ်ရိက္ခာဖူလုံစွာစားသုံးရမည့်အပြင် ဘေးအန္တရာယ်ကင်းရှင်း ရန် အလေးထားဆောင်ရွက်ကြရမှာ ဓာတုကင်းစင်ခြင်းဆိုသည်မှာ ကျွန်မတို့စားသုံးတဲ့ ဟင်းသီး ဟင်းရွက်၊ သစ်သီးဝလံများမှာ စိုက်ပျိုးရေးဓာတုဗေဒဆေးဝါးများ ဓာတ်ကြွင်းဓာတ်ကျန်ကင်းစင်ရေး သာဖြစ်သင့်ပါကြောင်း တင်ပြလိုပါတယ်။ စနစ်တကျမသုံးစွဲတဲ့ စိုက်ပျိုးမွေးမြူထုတ်လုပ်ရောင်းဝယ်သူ များကြောင့် သဘာဝပတ်ဝန်းကျင်နဲ့ စားသုံးသူများ ဓာတုအဆိပ်သင့်ခြင်းနှင့် လူတို့ရဲ့ ကျန်းမာရေးကို အလွန်ထိခိုက်ပြီး စနစ်တကျမထိန်းချုပ်ဘူးဆိုရင် နိုင်ငံတော်အတွက် မလိုလားအပ်သော ဝန်ထုပ် ဝန်ပိုးကြီးဖြစ်လာနိုင်တယ်ဆိုတာကို ဘယ်သူမှမငြင်းနိုင်ပါ။ ဥပမာ-တောင်သူများသုံးစွဲနေကြ ဓာတ်မြေ ဩဇာများကို သီးနှံအလိုက် အချိုးအစားညီမျှစွာ မသုံးစွဲဘူးဆိုရင် ပိုနေတဲ့ နိုက်ထရိုဂျင် ဖော့ဖရက်တွေဟာ မြေဆီလွှာထဲကို စိမ့်ဝင်ပြီးသောက်သုံးရေကန်များ၊ ချောင်းများအတွင်း ရောက်ရှိ သွားမယ်ဆိုရင် သောက်သုံးမိပါက နိုက်ထရိတ်အဆိပ်သင့်ခြင်းနှင့် ကင်ဆာများ၊ ကလေးငယ်များ၊ သွေးအဆိပ်သင့်ခြင်းများနှင့် ဖြစ်ပေါ်နိုင်တဲ့အပြင် ရေမှော်များပွားများလာပြီး ရေမှော်ပင်များ သေဆုံးပါက ရေပုတ်ပြီးငါးကဲ့သို့သော ရေသတ္တဝါများ သေကျေနိုင်တဲ့အပြင် စိုက်ခင်းအနီး၌ သဘာဝ ပတ်ဝန်းကျင်များလည်း တစ်စတစ်စ ပျက်စီးသွားမှာဖြစ်ပါတယ်။ ဥက္ကဋ္ဌကြီးရှင်။ ငွေအနည်းငယ်နှင့်ဝယ်ယူရရှိနိုင်တဲ့ ဆားဆိုတာ ဆိုဒီယမ်ဆာလဖိုဒ်မျိုး၊ ပိုတက်ဆီယမ်၊ နိုက်ထရိတ်လိုမျိုး၊ လစ်တိုစင်မျိုးနှင့် ရင့်မှည့်ဟော်မုန်းဆေးဖြစ်တဲ့ အင်သလင်းတို့လို စနစ်တကျ ထိန်းချုပ်ခြင်းမရှိတဲ့အတွက် ကျွန်မတစ်တွေ ဓာတုအဆိပ်သင့်ခြင်းကို လွန်စွာမှစိုးရိမ် ထိတ်လန့်သော်လည်း ရှောင်လွှဲမရဖြစ်နေရပါတယ်။ ဒါတောင်သူများနှင့် ကုန်သည်များကို ဓာတ်မြေသြဇာနှင့် စိုက်ပျိုးရေးဓာတုဗေဒဆေးဝါးများရဲ့ အာနိသင်များကို ပညာပေးခြင်း၊ စနစ်တကျ သုံးစွဲတတ်ရန် ပညာပေးခြင်းနှင့် စိုက်ပျိုးရေးနည်းစနစ်များ၊ စိုက်ပျိုးရေးဆိုင်ရာအလေ့အကျင့်ကောင်း များရရှိရန် ရက်တိုသင်တန်းများနှင့် တောင်သူလယ်သမားသင်တန်းကျောင်းများဖွင့်လှစ်သင်ကြား ပေးခြင်း၊ သုတေသနနှင့် လေ့ကျင့်ရေးသင်တန်းကျောင်းများ ပိုမိုဖွင့်လှစ်ပေးခြင်းနှင့် စံပြစိုက်ကွင်း များတည်ထောင်ပေးခြင်း၊ လိုအပ်သောမျိုးစေ့၊ မျိုးပင်နှင့်ယန္တရား၊ နည်းပညာများ ထောက်ပံ့ပေးခြင်း များအပြင် တန်ဖိုးမြှင့်လယ်ယာထွက်ကုန်များ ထုတ်လုပ်ခြင်းတို့ကို နိုင်ငံတော်မှ အားပေးသင့်ပါတယ်။ နောက်ဆုံးအနေဖြင့် ပိုးသတ်ဆေးဆိုင်ရာဥပဒေ၊ မျိုးစေ့ဆိုင်ရာဥပဒေနှင့်မြေဩဇာဥပဒေ၊ စားသုံးသူ ကာကွယ်ရေးဥပဒေများ၊ တောင်သူလယ်သမားအခွင့်အရေးကာကွယ်ရေးနှင့် အကျိုးစီးပွားမြှင့်တင်ရေး ဥပဒေနှင့်အညီ နိုင်ငံတော်မှကောင်းမွန်သော မူဝါဒချမှတ်ပြီး နိုင်ငံသားများအား စိုက်ပျိုးရေးဓာတု အဆိပ်သင့်ခြင်းမှ ကာကွယ်ပေးပါရန် ဆွေးနွေးရင်းထောက်ခံတင်ပြအပ်ပါတယ်ရှင်။ ကျေးဇူးတင် ပါတယ်။</speech>
<speech type='speaker'>ဆင်ပေါင်ဝဲမဲဆန္ဒနယ်မှ ဦးနေထက်ဝင်း ဆွေးနွေးဖို့ ဖြစ်ပါတယ်</speech>
<speech><mp id='263'>ဦးနေထက်ဝင်း(ဆင်ပေါင်ဝဲမဲဆန္ဒနယ်)</mp>လေးစားရပါသော ပြည်သူ့လွှတ်တော်ဥက္ကဋ္ဌ၊ ဒုတိယဥက္ကဋ္ဌ၊ ပြည်ထောင်စုဒုတိယဝန်ကြီးနှင့် လွှတ်တော်ကိုယ်စားလှယ်များအားလုံး မင်္ဂလာပါလို့ ဦးစွာနှုတ်ခွန်းဆက်သအပ်ပါတယ်။ ကျွန်တော်ကတော့ မကွေးတိုင်းဒေသကြီး၊ ဆင်ပေါင်ဝဲမဲဆန္ဒနယ်မှ ပြည်သူ့လွှတ်တော် ဦးနေထက်ဝင်းဖြစ်ပြီး ဝက်လက်မဲဆန္ဒနယ်မှ ဦးမြင့်သိန်းတင်သွင်းတဲ့အဆိုကို ထောက်ခံဆွေးနွေးသွားမှာဖြစ်ပါတယ်။ ဥက္ကဋ္ဌကြီးခင်ဗျား။ အဆိုရှင်က စိုက်ပျိုးရေးထုတ်ကုန် အစားအစာများ ဘေးအန္တရာယ်ကင်းရှင်းရေး၊ ဂေဟစနစ်မပျက်စေရေးအတွက် ရည်ရွယ်တင်သွင်း ခဲ့တာဖြစ်ပြီး ဓာတ်မြေသြဇာနှင့် ပိုးသတ်ဆေးများ စနစ်တကျသုံးစွဲတတ်အောင် လေ့ကျင့်သင်ကြား ပေးဖို့နှင့် အပြင်းစားဆေးများတင်သွင်းဖြန့်ဖြူးရောင်းချခြင်းကို စိစစ်ကြပ်မတ်တားဆီးပေးဖို့လို့ ဆိုထားပါတယ်။ ကျွန်တော်တို့လူသားတွေဟာ အသက်ရှင်ရပ်တည်ဖို့အတွက် အစားအစာတွေကို နေ့စဉ်စားသုံးနေကြရပါတယ်။ အစာလည်းဆေး ဆေးလည်းအစာလို့ အဆိုရှိပါတယ်။ စားသုံးနေကြ တာတွေဟာ တကယ်ရောဆေးဖြစ်ပါရဲ့ လား။ ဆေးမဖြစ်ဘဲ ဘေးဖြစ်ခဲ့ရတာတွေ ဘယ်လောက်တောင် များခဲ့ပြီလဲ။ တဖြည်းဖြည်းချင်း ကိုယ့်ကိုညှဉ်းသက်မယ့် လူသတ်ကောင်အဆိပ်တွေကို မြိုချနေမိတာ မျိုးတွေ ဘယ်လောက်တောင်ကြာခဲ့ပြီလဲ။ ဝိသမလောဘသား စီးပွားရေးသမားတွေက သမားရိုးကျ ပုံစံမဟုတ်ဘဲ အဆိုရှင်ပြောသလို ဆိုးဆေး၊ ကြာရှည်ခံဆေး၊ ယင်မနားဆေး၊ မှည့်ဆေး စတာတွေနဲ့ မိမိတို့ရောင်းဝယ်နေတဲ့ ကုန်ပစ္စည်းတွေမှာ အသုံးပြု နေကြတာက လူ့ဘောင်အသိုင်းအဝိုင်းတစ်ခုလုံး အတွက် ဘေးဖြစ်စေတာကြောင့်မို့လို့ ဥပဒေနဲ့အညီ ထိရောက်စွာကာကွယ်တားဆီးဖို့ ကနဦးအကြံပြု တိုက်တွန်းလိုပါတယ်။ စိုက်ပျိုးတောင်သူတွေ စားနပ်ရိက္ခာဖူလုံဖို့အတွက် သစ်ပင်၊ သီးနှံများကို စိုက်ပျိုးကြရပါတယ်။ တိုးချဲ့စိုက်ပျိုးလာလေလေ အထွက်တိုးဖို့ ဓာတ်မြေသြဇာတွေ ပိုသုံးလာရလေလေဖြစ်သလို သီးနှံ ပင်တွေကိုဖျက်ဆီးတတ်တဲ့ ပိုးမွှားတွေကိုကာကွယ်နှိမ်နင်းဖို့ ပိုးသတ်ဆေး၊ မှိုသတ်ဆေး၊ ပေါင်းသတ် ဆေးတွေကို ပိုမိုသုံးစွဲလာရလေလေပါပဲ။ ကျွန်တော်တို့နိုင်ငံအနေနဲ့ လယ်ယာစိုက်ပျိုးရေးကဏ္ဍ အတွက် တစ်နှစ်ကို ပိုးသတ်ဆေးတန်ချိန် ၃၀၀၀၀ ကျော်နဲ့ ၂၀၁၆ ခုနှစ်ကစပြီး ဓာတ်မြေဩဇာတန်ချိန် ၁.၅ တန်အထက် သုံးစွဲလာနေကြရပါတယ်။ ပိုးသတ်ဆေးအဆိပ်သင့်မှုကြောင့် မလိုလားအပ်ဘဲ အသက်သေဆုံးခဲ့ကြရဖူးပါပြီ။ ပိုးသတ်ဆေးအများအပြားဖျန်းပက်ထားလို့ အခုလို မိုးရွာတဲ့အခါ မိုးရေ နဲ့အတူမျောပါပြီး ရေထုညစ်ညမ်းမှုကိုဖြစ်စေပါတယ်။ မြစ်ချောင်းအင်းအိုင်တွေထဲ ပိုးသတ်ဆေးပါ ရေတွေဝင်ရောက်လာတဲ့အခါ ရေသတ္တဝါကိုထိခိုက်စေရုံသာမက စားသုံးသူတွေကိုပါ ဘေးအန္တရာယ် ဖြစ်စေပါတယ်။ ဒါ့ကြောင့် အဆိုရှင်တင်ပြခဲ့သလို ဂေဟစနစ်ကွင်းဆက်ပျက်စီးမှုတွေ ဖြစ်ပေါ်လာတာ ဖြစ်ပါတယ်။ ယခုဆို ပိုးသတ်ဆေးကြောင့် မြေအောက်ရေညစ်ညမ်းမှုက ကမ္ဘာလုံးဆိုင်ရာ ပြဿနာ တစ်ခုဖြစ်လာနေခဲ့ပါပြီ။ လူသားတွေပဋိဇီဝဆေးကို အလွန်အကျွံသုံးစွဲသလို စိုက်ပျိုးရေးမှာ ဓာတ်မြေဩဇာနဲ့ ပိုးသတ်ဆေးတွေ အလွန်အကျွံအသုံးပြုပြီးတော့ မြေဆီလွှာအတွင်းရှိ အလွန်အကျွံ အသုံးပြု လာမယ်ဆိုလို့ရှိရင် မြေဆီလွှာအတွင်းမှာရှိတဲ့ အကျိုးပြုအဏုဇီဝတွေကို ထိခိုက်စေနိုင်ပါ တယ်။ ဒါကြောင့် တားမြစ်ထားတဲ့ အပြင်းစားဆေးတွေ တင်သွင်းဖြန့်ဖြူးပြီးရောင်းချခြင်းကို ထိထိ ရောက်ရောက်ကာကွယ်တားဆီးမှုကို လေးလေးနက်နက်ထောက်ခံပါတယ်။ စိုက်ပျိုးတောင်သူတစ်ဦး ချင်းစီက ဓာတ်မြေသြဇာနှင့်ပိုးသတ်ဆေးတွေကို စနစ်တကျသုံးစွဲတတ်မယ်၊ အသုံးပြု နေမယ်ဆိုရင် စိုက်ပျိုးရေးကဏ္ဍအတွက် အင်မတန်အကျိုးကျေးဇူးများမှာဖြစ်ပါတယ်။ ဒါ့ကြောင့် သက်ဆိုင်ရာတာဝန်ရှိသူများအနေနဲ့ ကျေးရွာများအရောက် အသိပညာပေးမှုတွေ ပိုမိုဆောင်ရွက်သွားဖို့လိုသလို စိုက်ခင်းတွေအထိ ကွင်းဆင်းပြီးတော့ မြေဆီလွှာနှင့်ကိုက်ညီတဲ့ ဓာတ်မြေသြဇာအချိုးကျသုံးစွဲနည်း၊ ပိုးသတ်ဆေးအသုံးပြုနည်းတွေကို လက်တွေ့ရှင်းလင်းပြသခြင်းတွေ ဆောင်ရွက်ပေးဖို့ အကြံပြုလို ပါတယ်။ ဒီနေရာမှာအသုံးပြုတဲ့ ဓာတ်မြေသြဇာနှင့် ပိုးသတ်ဆေးအရည်အသွေး စံချိန်စံညွှန်းပြည့်မီဖို့ ကလည်း အရေးကြီးလှပါတယ်။ ဒါကြောင့် မြေသြဇာအတု၊ ပိုးသတ်ဆေးအတု တင်သွင်းဖြန့်ဖြူး ရောင်းချသူတွေကို မြေဩဇာဥပဒေ၊ ပိုးသတ်ဆေးဥပဒေ ပုဒ်မ ၃၁၊ ၃၂၊ ၃၃ မှာ ပြဋ္ဌာန်းချက်များ အတိုင်းထိရောက်စွာ အရေးယူဆောင်ရွက်ပေးဖို့ အကြံပြုလိုပါတယ်။ မကြာသေးမီကပဲ သီလဝါစက်မှုဇုန်မှာ တရားမဝင်ဓာတ်မြေသြဇာအိတ် ၄၀၀၀၀ ကျော် စစ်ဆေးတွေ့ရှိခဲ့တယ်လို့ ကြားသိခဲ့ရပါတယ်။ တစ်နိုင်တစ်ပိုင်ရော၊ စီးပွားဖြစ်ရော မြေဩဇာအတု၊ ပိုးသတ်ဆေးအတု ထုတ်လုပ်ရောင်းချသူတွေကြောင့် စံချိန်စံညွှန်းမမီတာတွေကို ဘယ်လောက်တောင် များ တောင်သူတွေအသုံးပြု မိခဲ့ကြပြီးပြီလဲ။ ဆေးဆရာ ဆေးကုမှားရင် လူနာအသက်သေဆုံးသည် အထိဖြစ်နိုင်သလို စိုက်တောင်သူတွေ အတုသုံးမိရင်တော့ တစ်ရာသီစာရင်းနှီးမြှုပ်နှံထားတဲ့ဟာတွေ အဟောသိကံဖြစ်ရပါလိမ့်မယ်။ ဒါ့ကြောင့် စံချိန်စံညွှန်းမမီ၊ အရည်အသွေးမမီ၊ မြေသြဇာ၊ ပိုးသတ်ဆေးတွေထုတ်လုပ်ဖြန့်ဖြူးရောင်းချခြင်းတွေ မရှိရအောင် ကြပ်မတ်ဆောင်ရွက်သွားဖို့ လိုပါတယ်။ ဒီနေရာမှာ တစ်ဆက်တည်းတင်ပြချင်တာကတော့ မြေသြဇာဥပဒေနဲ့ ပိုးသတ်ဆေးဥပဒေ အခန်း(၇) ပုဒ်မ ၂၂ မှာ စစ်ဆေးရေးမှူးတွေကို သက်ဆိုင်ရာနယ်မြေအလိုက် မြေဩဇာလုပ်ငန်းစစ်ဆေးခြင်း၊ စံချိန်စံညွှန်းညီ/မညီ၊ ပိုးသတ်ဆေးထုပ်ပိုးသိုလှောင်ဖြန့်ဖြူးရောင်းချခြင်းတွေဟာ လိုင်စင်ပါ စည်းကမ်းချက်များနှင့်ကိုက်ညီမှုရှိ/မရှိ၊ ပိုးသတ်ဆေးများကို စစ်ဆေးရန်အတွက် နမူနာယူခြင်း စတာတွေအထိအောင် လုပ်ပိုင်ခွင့်တာဝန်တွေအပ်နှင်းထားပြီးဖြစ်ပါတယ်။ ဒါကြောင့် နယ်မြေအလိုက် တာဝန်ပေးခံရတဲ့ စစ်ဆေးရေးမှူးတွေအနေနဲ့လည်း ပေးအပ်ထားတဲ့တာဝန်နဲ့ လုပ်ပိုင်ခွင့်တွေကို ယခုထက်ပိုမိုတာဝန်ကျေပွန်ကြဖို့ တိုက်တွန်းပြောကြားလိုပါတယ်။ ဥက္ကဋ္ဌကြီးခင်ဗျား။ ပိုးသတ်ဆေး၊ ဓာတ်မြေသြဇာများ စနစ်တကျသုံးစွဲတတ်အောင် လေ့ကျင့် သင်ကြားပေးရင်း ကျွဲကူးရေပါဆိုသလို GAP စနစ်ကိုပါ ပူးတွဲမျှ၍ ပေးသွားစေလိုပါတယ်။ GAP စနစ် ဟာ အစားအစာဘေးအန္တရာယ်ကင်းရှင်းရေးနှင့် သီးနှံအရည်အသွေးကောင်းမွန်ရေးကို ဦးတည် တာကြောင့်မို့လို့ အဆိုရှင်ရဲ့ အဆိုပါရည်ရွယ်ချက်တွေနဲ့လည်း ကိုက်ညီမှုရှိနေပါတယ်။ စိုက်ပျိုးရေး အလေ့အကျင့်ကောင်းဆိုတာ ထွန်ယက်စိုက်ပျိုးရိတ်သိမ်းပြီးချိန်မှသည် စားသုံးသူသို့ ထမင်းစားပွဲဝိုင်း ပေါ်ရောက်သည်အထိ အဆင့်ဆင့်သောလုပ်ဆောင်ချက်တိုင်းမှာ အစားအစာဘေးကင်းလုံခြုံ ရေးကို ဦးတည်ဆောင်ရွက်ခြင်းဖြစ်တာကြောင့်မို့လို့ ဒီအလေ့အကျင့်ကောင်းတွေကို စိုက်ပျိုးတောင်သူများ အားလုံးပါဝင်ပူးပေါင်းဆောင်ရွက်လာနိုင်အောင် ကြိုးစားဆောင်ရွက်ပေးစေလိုပါတယ်။ နိဂုံးချုပ် အားဖြင့်တင်ပြရရင် စိုက်ပျိုးထုတ်လုပ်ဖြန့်ဖြူးရောင်းချစားသုံးသူ ကျွန်တော်တို့ နိုင်ငံသူနိုင်ငံသား အားလုံး ဘေးအန္တရာယ်ကင်းရှင်းသော အစားအသောက်များကိုသာ မှီဝဲစားသုံးနိုင်ကြပါစေကြောင်း ဆန္ဒပြု ရင်း အဆိုရှင်ရဲ့ အဆိုကို လေးလေးနက်နက်ထောက်ခံလိုက်ရပါတယ်။ အားလုံးကို ကျေးဇူး တင်ပါတယ်ခင်ဗျား။</speech>
<speech type='speaker'>သဘောတူလဲချားမဲဆန္ဒနယ်မှ ဦးစိုင်းဥက္ကာ ဆွေးနွေးဖို့ ဖြစ်ပါတယ်။</speech>
<speech><mp id='1142'>ဦးစိုင်းဥက္ကာ(လဲချားမဲဆန္ဒနယ်)</mp>အားလုံးမင်္ဂလာပါ။ ကျွန်တော်ကတော ရှမ်းပြည်နယ်၊ လဲချားမဲဆန္ဒနယ်က ပြည်သူ့လွှတ်တော်ကိုယ်စားလှယ် ဦးစိုင်းဥက္ကာ ဖြစ်ပါတယ်။ ကျွန်တော့်အနေနဲ့ ဝက်လက်မဲဆန္ဒနယ်က ကိုယ်စားလှယ်ကြီးရဲ့ အဆိုအပေါ် အကြံပြု ထောက်ခံ ဆွေးနွေးသွားမှာဖြစ်ပါတယ်။ လေးစားအပ်ပါတဲ့ ပြည်သူ့လွှတ်တော်ဥက္ကဋ္ဌကြီးခင်ဗျား။ ဖွံ့ဖြိုးဆဲ နိုင်ငံတစ်ခုမှာ စိုက်ပျိုးရေး၊ မွေးမြူရေးလုပ်ငန်းမှာ အရေးပါတဲ့ကဏ္ဍတွေဖြစ်ပါတယ်။ အထူးသဖြင့် မြန်မာနိုင်ငံလို စိုက်ပျိုးရေးကိုအခြေခံပြီး ဖွံ့ဖြိုးတိုးတက်အောင် ကြိုးစားနေတဲ့နိုင်ငံအဖို့ ဓာတုပိုးသတ် ဆေးများ စနစ်တကျသုံးစွဲမှုဟာ အရေးကြီးပါတယ်။ ကျွန်တော်တို့ နေ့စဉ်စားသုံးနေတဲ့ ဟင်းသီး ဟင်းရွက်တွေ၊ အသီးအနှံတွေအားလုံးလိုလိုဟာ ဓာတုဆေးများနှင့် မကင်းကြပါဘူး။ ယခုအခါ ကမ္ဘာကြီးပူနွေးလာမှုကြောင့် ရာသီဥတုပြောင်းလဲလာခြင်း၊ မိုးရွာသွန်းမှုမမှန်ကန်ခြင်းကြောင့် ဖြစ်ပေါ်လာကာ စိုက်ပျိုးသီးနှံလျော့ကျလာလျက်ရှိပါတယ်။ ဒါ့အပြင် စိုက်ပျိုးရေးကဏ္ဍမှာ အခြေခံ အဆောက်အဦပိုင်းပြည့်စုံမှုမရှိခြင်း၊ ငွေကြေးဆိုင်ရာမူဝါဒတွေအားနည်းခြင်း၊ ဈေးကွက်လိုအပ်ချက် ရှိနေခြင်း၊ ခေတ်မီစိုက်ပျိုးရေးစနစ်များကို ကျယ်ပြန့်စွာအသုံးချနိုင်မှုမရှိခြင်း၊ လုပ်သာကိုင်သာတဲ့ ပတ်ဝန်းကျင်ဖန်တီးပေးနိုင်မှုအားနည်းခြင်းကြောင့် တောင်သူများ အစုအဖွဲ့ဖြင့် စုပေါင်းဖွဲ့စည်းဆောင်ရွက်မှုမရှိခြင်းကြောင့် ကြံရာမရဖြစ်ကာ ဓာတုဆေးတွေကို စည်းမဲ့ကမ်းမဲ့အလွန်အကျွံသုံးစွဲ လာကြပါတယ်။ ပိုးမွှားအန္တရာယ်ကြောင့် ၎င်းတို့ရဲ့ ရန်ကိုကာကွယ်ရန်အလို့ငှာ လက်လှမ်းမီသမျှပိုးသတ်ဆေး တွေကို သူ့ထက်ငါအလုအယက်သုံးစွဲလာကြပါတယ်။ ပိုးမွှားဖျက်ဆီးမှုကြောင့် ဆုံးရှုံးမှုတန်ဖိုးက နှစ်စဉ် အမေရိကန်ဒေါ်လာ သန်း ၅၀ ခန့်ရှိတယ်လို့ သိရပါတယ်။ ပိုးမွှားအန္တရာယ်ကျရောက်မှုကို ကာကွယ်ဖို့အတွက် ပိုးသတ်ဆေးအပြင်း၊ အပျော့သုံးစွဲမှုအတိုင်းအဆတွေ လက်လွန်လာပါတယ်။ အကွက်မြင်တဲ့စီးပွားရေးသမားတွေက ပိုးသတ်ဆေးမျိုးစုံကို တိုးချဲ့ပြီးထုတ်လုပ်လာကာ ဈေးကွက်မှာ သူ့ထက်ငါအပြိုင်အဆိုင်ရောင်းချလာကြပါတယ်။ ကမ္ဘာအနှံ့မှာ စိုက်ပျိုးရေးလုပ်ငန်း အသုံးပြုနေတဲ့ ပိုးသတ်ဆေးအမျိုးအစားပေါင်း ၁၀၀၀ ကျော်ရှိပြီး တန်ချိန် ၃.၅ သန်းကျော် ထုတ်လုပ်လျက်ရှိပါတယ်။ အချို့သောပိုးသတ်ဆေးတွေဟာ လုံးဝအသုံးမပြုရန် ကမ္ဘာ့စားနပ်ရိက္ခာအဖွဲ့ကြီးက တားမြစ်ထား သော်လည်း လိုက်နာဆောင်ရွက်မှုအပိုင်းမှာ အားနည်းနေဆဲဖြစ်ပါတယ်။ သက်ဆိုင်ရာတာဝန်ရှိသူ တွေရဲ့ စစ်ဆေးနိုင်မှုအားနည်းခြင်း၊ စားသုံးသူအခွင့်အရေးကို ကာကွယ်ပေးနိုင်သော အသင်းအဖွဲ့ များအားမကောင်းခြင်းကြောင့် စိုက်ပျိုးရေးသမားတွေဟာ ဓာတုဆေးတွေကို ပျော်ပျော်ကြီးအသုံးချ နေကြပါတယ်။ လေးစားအပ်ပါတဲ့ ဥက္ကဋ္ဌကြီးခင်ဗျား။ ကမ္ဘာ့စားနပ်ရိက္ခာအဖွဲ့ကြီးက လူနှင့်သက်ရှိသတ္တဝါတွေ ကို အန္တရာယ်ဖြစ်စေတဲ့ ဓာတုပိုးသတ်ဆေး ၃၉ မျိုးကို လုံးဝအသုံးမပြုရန် တရားဝင်တားမြစ်ထား သော်လည်း ဝိသမလောဘသားလုပ်ငန်းရှင်အချို့ဟာ မလိုက်နာဘဲ လူသေတွေကို မပုပ်မသိုးစေရန်မှာ စီရင်အသုံးပြုနဲ့ ဖော်မလင် အစားအသောက်တွေမှာအသုံးပြု နေတယ်။ သစ်သီးဝလံတွေ ဆိုးဆေး၊ ထိုးဆေးတွေနဲ့အသုံးပြု နေတယ်။ ငပိ၊ လက်ဖက်တွေကိုလည်း ဓာတ်မြေသြဇာတွေထည့်၊ ငရုတ်ဆီ ကိုလည်း ဓာတ်တုဆေးတွေနဲ့ အသုံးပြုနေတယ်။ စတာတွေကို လူမှုကွန်ရက်ပေါ်မှာ မကြာခဏ တွေ့မြင်နေကြရပါတယ်။ စိုက်ပျိုးသီးနှံဖျက်ပိုးများ နှိမ်နင်းတဲ့အခါ ပိုးသတ်ဆေးပက်ဖျန်းရာမှာ လိုက်နာရမယ့်စည်းကမ်းတွေကို သက်ဆိုင်ရာဝန်ကြီးဌာနတွေက ပိုစတာများ၊ လက်ကမ်းစာစောင်များ ဖြင့် စနစ်တကျပြုလုပ်ပေးထားသော်လည်း ကျယ်ပြန့်စွာမဖြန့်ဝေနိုင်ခြင်း၊ အချို့သော မြန်မာစာ မဖတ်တတ်တဲ့တိုင်းရင်းသားဒေသတွေမှာ သက်ဆိုင်ရာတိုင်းရင်းသားဘာသာစကားဖြင့် အသိပေးထုတ်ဝေနိုင်ခြင်းမရှိတဲ့အတွက် ထိရောက်မှုအားနည်းနေတာကိုလည်း တွေ့မြင်ကြမှာပါ။ ကျွန်တော်တို့ ငယ်စဉ်အခါက တမာရွက်နဲ့သဘာဝအတိုင်းထုတ်လုပ်ထားတဲ့ ပိုးသတ်ဆေးတွေဟာ ဘေးထွက် ဆိုးကျိုးအားနည်းပြီးတော့ ရေရှည်မှာမြေဆီလွှာပျက်စီးနိုင်မှု၊ အကျိုးပြု ပိုးမွှားတွေ ထိခိုက်စေမှု မရှိခြင်းကြောင့် သုံးစွဲရမှာသင့်လျော်လှပါတယ်။ ဒါပေမဲ့ အဆိုပါဆေးတွေဟာ ယခုအခါမှာ အသုံးမပြုကြတော့ဘဲ အကျိုးသက်ရောက်မှု မြန်ဆန်တဲ့ ဓာတုပိုးသတ်ဆေးတွေကိုသာ တွင်တွင်ကျယ်ကျယ် အသုံးပြုလာကြပါတယ်။ ကျွန်တော်တို့ ဒေသမှာ မြစ်ချောင်းတွေထဲမှာ ငါးဆေးချခြင်းကို ယနေ့တိုင် အသုံးပြုနေကြဆဲဖြစ်ပါတယ်။ ငါးဆေးချ ခြင်းဟာ မလိုအပ်တဲ့ဇီဝသတ္တဝါတွေကို သေစေနိုင်တဲ့အပြင် အနီးအနားကျေးရွာမှာ ကလေးသူငယ် များ၊ ရွာသူရွာသားတွေကို အသက်အန္တရာယ်ဖြစ်စေနိုင်တဲ့အတွက် တင်းတင်းကြပ်ကြပ်တားမြစ်သင့် ပါတယ်။ ဘတ္ထရီဖြင့်ငါးရွဲ့တိုက်ခြင်းဟာလည်း ငါးမျိုးပြုန်းတီးစေတဲ့အပြင် အလားတူဆိုးကျိုးများ ဖြစ်ပေါ်စေတဲ့အပြင် သေဆုံးခြင်းမရှိတဲ့ ငါးတွေကလည်း သားမပေါက်ဘဲ ငါးသတ္တဝါရှားပါးလာပါ တယ်။ စားကျက်မြေတွေမှာ ပိုးသတ်ဆေးဖျန်းပုံးဆေးကြောထားတဲ့ရေတွေနဲ့ အလွယ်တကူစွန့်ပစ် သဖြင့် ကျွဲ၊ နွားများသေဆုံးခြင်း၊ ပိုးသတ်ဆေးဖျန်းထားသော ဟင်းသီးဟင်းရွက်များကို စားသုံးမိသဖြင့် လူအစုလိုက်အပြုံလိုက် ဆေးရုံတင်ရခြင်းစသည့်ဖြစ်ရပ်တွေဟာလည်း ကျေးလက်ဒေသမှာ အများ အပြားရှိနေဆဲဖြစ်ပါတယ်။ မြန်မာ့လယ်ယာကဏ္ဍမှာ ပိုးသတ်ဆေးတန်ချိန် သုံးသိန်းကျော်သုံးစွဲပြီး ၁၉၈၇ ခုနှစ်မှ ၂၀၁၂ ခုနှစ်အတွင်း မြန်မာ့ရေကောင်းရေသန့်ပျက်စီးမှု ၉၈ ရာခိုင်နှုန်းဟာ ပိုးသတ်ဆေး၊ ပေါင်းသတ်ဆေးအလွန်အကျွံသုံးစွဲမှုကြောင့် ဖြစ်ရခြင်းဖြစ်ပါတယ်လို့ ပညာရှင်တွေက သုတေသနလုပ်ခဲ့ပါတယ်။ ဒါကြောင့် ပိုးသတ်ဆေး၊ ပေါင်းသတ်ဆေး၊ ဓာတ်မြေသြဇာတွေကို စနစ်တကျသုံးစွဲတတ်ရင် အကျိုးရှိပြီး အလွန်အကျွံသုံးစွဲပါက ဘေးဥပဒ်ဖြစ်စေတာကို တွေ့ရှိရမှာပါ။ နိဂုံးချုပ်အနေနဲ့ ဆွေးနွေးလိုတာကတော့ မြန်မာ့စိုက်ပျိုးရေးကဏ္ဍ စနစ်တကျဖွံ့ဖြိုးတိုးတက် လာစေရေး လိုအပ်တဲ့ဥပဒေ၊ နည်းဥပဒေတွေကို ရေးဆွဲပြဋ္ဌာန်းပြီး အသိပညာပေးလုပ်ငန်းများတွင် မြန်မာဘာသာအပြင် တိုင်းရင်းသားဘာသာများဖြင့် စာပေများဖြင့် အလျဉ်းသင့်သလိုထုတ်ဝေခြင်း စတာတွေကို ဆောင်ရွက်မှသာ ဓာတုပိုးသတ်ဆေးအန္တရာယ် ကင်းဝေးနိုင်မည်ဖြစ်ပါကြောင်း အကြံပြု ဆွေးနွေးလိုက်ရပါတယ်။ အားလုံးကိုကျေးဇူးတင်ပါတယ်။</speech>
<speech type='speaker'>မဘိမ်းမဲဆန္ဒနယ်မှ ဦးအောင်မြင့်ရှိန် ဆွေးနွေးဖို့ ဖြစ်ပါတယ်</speech>
<speech><mp id='396'>ဦးအောင်မြင့်ရှိန်(မဘိမ်းမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် အားလုံးသော အစည်းအဝေးကိုကြွရောက်လာတဲ့ ပြည်ထောင်စုဒုတိယဝန်ကြီးနှင့် ပြည်သူ့လွှတ်တော်ကိုယ်စားများအားလုံးကို မင်္ဂလာပါလို့ နှုတ်ခွန်းဆက်သအပ်ပါတယ်။ ကျွန်တော် ကတော့ ရှမ်းပြည်နယ်(မြောက်ပိုင်း)၊ မဘိမ်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးအောင်မြင့်ရှိန်ဖြစ်ပါတယ်။ ဝက်လက်မဲဆန္ဒနယ်က ဦးမြင့်သိန်းတင်သွင်းတဲ့ စိုက်ပျိုးရေးထုတ်ကုန် အစားအစာများ ဘေးအန္တရာယ်ကင်းရှင်းရေးနှင့် ဂေဟစနစ်မပျက်စီးစေရေးအတွက် ဓာတ်မြေသြဇာ နှင့်ပိုးသတ်ဆေးများ စနစ်တကျသုံးစွဲတတ်အောင် လေ့ကျင့်သင်ကြားပေးရေးနှင့် အပြင်းစားဆေးများ တင်သွင်းဖြန့်ဖြူးရောင်းချခြင်းကို စိစစ်ကြပ်မတ်တားဆီးပေးပါရန် ပြည်ထောင်စုအစိုးရအား တိုက်တွန်းကြောင်းအဆိုကို ဆွေးနွေးသွားမှာ ဖြစ်ပါတယ်။ လေးစားအပ်တဲ့ ဥက္ကဋ္ဌကြီးခင်ဗျား။ ကျွန်တော်တို့ လွှတ်တော်ကိုယ်စားလှယ်များအပါအဝင် တစ်တိုင်းပြည်လုံးမှာရှိတဲ့ ပြည်သူများဟာ အစားအသောက်မဆင်ခြင်မှု၊ အဆိပ်သင့်မှုကို နေ့စဉ် စားသုံးနေရတဲ့ ကပ်ဆိုးကြီးထဲကို ရောက်နေပါတယ်လို့ ကျွန်တော့်အနေနဲ့ ပြောချင်ပါတယ်။ ဒါဘာဖြစ် လို့ပြောရသလဲဆိုရင် နေ့စဉ်နှင့်အမျှ ကျွန်တော်တို့စားသုံးနေတဲ့ ဟင်းသီးဟင်ရွက်၊ ပဲပင်ပေါက်၊ ပဲပြား၊ ငပိ ဒီကနေအစ နေ့စဉ်အလွယ်သုံးတဲ့အစားအစာတွေကအစ ဓာတုဆေးဝါးတွေ၊ ပိုးသတ်ဆေးတွေ၊ အရောင်တင်တွေ ဒါတွေ အကုန်လုံးဟာ နေ့စဉ်နှင့်အမျှ အဆိပ်တွေကိုမြိုချနေသလို အသက်ကို တိုစေတဲ့အရာတွေကို စားသုံးနေရတယ်ဆိုတာ နေ့စဉ်ကြုံတွေ့နေရတာဖြစ်ပါတယ်။ ဒီနေရာမှာ ဘာဖြစ်လို့ ဒီလိုပြောရလဲဆိုလို့ရှိရင် အရှေ့တောင်အာရှမှာ ကျွန်တော်တို့နိုင်ငံဟာ ဒီလိုအစား အသောက်မဆင်ခြင်မှုတွေကြောင့် ရောဂါမျိုးစုံဖြစ်ပွားပြီးတော့မှ အသက်ရှည်မှုနှုန်းမှာ အရှေ့တောင် အာရှမှာ ကျွန်တော်တို့နိုင်ငံဟာ ၆၆ နှစ်ဆိုတာထက် အနိမ့်ဆုံးအဆင့်မှာ ရောက်နေတာဖြစ်ပါတယ်။ ဒီနေရာမှာ အဆိုရှင်က စိုက်ပျိုးထုတ်ကုန်အစားအစာများ ဘေးအန္တရာယ်ကင်းရှင်းရေးဆိုတဲ့ အပိုင်းမှာ စိုက်ပျိုးရေးထုတ်ကုန်ကို ထုတ်လုပ်တဲ့အခါမှာ မြေသြဇာနှင့် ပိုးသတ်ဆေးတွေဟာ မဖြစ် မနေသုံးရပါတယ်။ ဒီအပိုင်းမှာ စိုက်ပျိုးရေးအပိုင်းနှင့်ပတ်သက်လို့ ကျွန်တော်ကိုယ်တိုင် တောင်သူလုပ်ငန်းနှင့် အသက်မွေးဝမ်းကျောင်းပြုခဲ့တာဖြစ်တဲ့အတွက် အတွေ့အကြုံအရ ဟိုအရင် တုန်းကတော့ ကျွန်တော်တို့နယ်တွေမှာ စိုက်ပျိုးရေးဌာနကနေပြီးတော့မှ စိုက်ပျိုးရေးစခန်းတွေ၊ စံပြ စိုက်ကွင်းတွေလုပ်ပြီးတော့မှ ပြည်သူတွေ၊ တောင်သူတွေကို စနစ်တကျပညာပေးခဲ့တာတွေရှိပါတယ်။ ပိုးသတ်ဆေးဆိုလို့ရှိရင်လည်း ဒီစိုက်ပျိုးရေးဌာနကပဲထုတ်ပေးတယ်။ မြေဩဇာဆိုရင်လည်း ကျွန်တော်တို့ စလေတို့၊ ကျွန်းချောင်းတို့၊ ကျော်စွာတို့ကထုတ်တဲ့ ပုလဲဓာတ်မြေဩဇာလောက်ပဲ ကျွန်တော်တို့ သုံးစွဲခဲ့ကြရတာပဲဖြစ်ပါတယ်။ ဒေသကရှိတဲ့ ကျွဲ၊ နွားတွေက စွန့်ပစ်ပစ္စည်းတွေနဲ့ ဒါတွေနဲ့ပဲ ကျွန်တော်တို့သုံးစွဲတဲ့အခါမှာ သန့်ရှင်းစင်ကြယ်တဲ့အစားအသောက်ကို ရပါတယ်။ ဒီနောက်ပိုင်းမှာတော့ ကျွန်တော်တို့မြို့နယ်ဆိုလို့ရှိရင် တရုတ်ပြည်နဲ့အင်မတန်နီးစပ်တဲ့အခါမှာ တရုတ်ပြည်ကတင်သွင်းတဲ့ တရုတ်စာတွေနဲ့ပဲရေးထိုးထားတဲ့ မြေဩဇာတွေ၊ ပိုးသတ်ဆေးတွေကို သုံးရတဲ့အခါမှာ ဘယ်လိုအချိုးအစားနဲ့သုံးရမယ်ဆိုတာ မသိတဲ့အတွက် ရမ်းသမ်းပြီးတော့မှ သုံးရ တယ်လို့ပြောရမှာဖြစ်ပါတယ်။ ဒီအခါမှာ စားသောက်တဲ့အစားအစာတွေမှာ ခုနကပြောတဲ့ ဓာတု ဓာတ်ကြွင်းတွေဘယ်လောက်ပါတယ်ဆိုတာလည်း မသိနိုင်ပါဘူး။ ဒီနေရာမှာ ကျွန်တော်တို့ သဘာဝ ပတ်ဝန်းကျင်ပျက်စီးခြင်းဟာလည်း ဒီဂေဟစနစ်တွေကို ပျက်ယွင်းစေပါတယ်။ နေ့စဉ်နှင့်အမျှ မြေအောက်သယံဇာတတွေ ထုတ်တဲ့အခါမှာ သုံးရတဲ့၊ ရွှေကျင်တဲ့အခါမှာသုံးရတဲ့ မာကျူရီတို့ ကျွန်တော်တို့ ဆိုင်ယာနိုက်တို့၊ ဆာလ်ဖျူရစ်အက်ဆစ်တို့ဆိုတဲ့ဟာတွေဟာ နေ့စဉ်နှင့်အမျှ မြစ်တွေ၊ ချောင်းတွေကတစ်ဆင့် ရေနေသတ္တဝါတွေ၊ ကျွန်တော်တို့ စားသောက်တဲ့ ငါးတွေ၊ သောက်သုံးရေ တွေထဲမှာ ပါသွားတဲ့အခါမှာ သောက်သုံးနေတဲ့ ရေတွေမှာလည်းပဲ အဆိပ်သင့်မှုတွေ ရှိနေပါတယ်။ အပြင်းစားဆေးတွေ တင်သွင်းရောင်းချမှုကို စိစစ်ကြပ်မတ်ဖို့ဆိုတာ ဒါတော်တော်တော့ မလွယ်ကူတဲ့ အမျိုးအစားဖြစ်ပါတယ်။ ဒီနေ့ခေတ်အခါမှာ ကျွန်တော်တို့ ပြည်တွင်းမှာလည်းပဲ မျိုးစုံသော ပိုးသတ် ဆေးတွေ၊ ဓာတ်မြေသြဇာတွေ ထုတ်လုပ်ကြပေမဲ့လည်း ခုနကအရင် ကိုယ်စားလှယ် ပြောသွားသလို ကျွန်တော်တို့ တစ်တိုင်းပြည်လုံးအင်အားနဲ့ ပျံ့နှံ့ဖို့၊ တွင်ကျယ်ဖို့ဆိုတာ မလွယ်ကူပါဘူး။ တရုတ်နိုင်ငံ ကလာတဲ့ ပိုးသတ်ဆေးနဲ့ ဓာတ်မြေသြဇာတွေဟာ ဥပဒေနဲ့ ပြည်ပကတင်သွင်းတဲ့ပစ္စည်းတွေကို အညွှန်းတွေကို မြန်မလိုရိုက်နှိပ်ရမယ်ဆိုတဲ့ ဒီကနေ့ ဒီအချိန်အထိ ဒါတွေဟာ ပီပြင်အောင်ဆောင်ရွက် နိုင်ခြင်းမရှိသေးတာကို ဒေသခံတောင်သူလယ်သမားတွေဟာ စာပေပညာမှာ အားနည်းတာဖြစ်တဲ့ အတွက် မြန်မာလိုအညွှန်းရိုက်နှိပ်မယ်ဆိုလို့ရှိရင်ဖြင့် ဒါတွေကို ဘယ်လိုသုံးစွဲရမယ်ဆိုတာ သိပြီးတော့ မှချင့်ချိန်သုံးစွဲနိုင်မှာဖြစ်ပါတယ်။ ဒီနေရာမှ အလျဉ်းသင့်လို့ ကျွန်တော့်မဲဆန္ဒနယ်က အုပ်စုသုံးခုမှာ တရုတ်နိုင်ငံကနေပြီးတော့မှ တစ်သျှူးငှက်ပျောတွေ စိုက်ပါတယ်။ ကုမ္ပဏီသုံးခုကနေ ပြီးတော့မှ ဧက ၃၀၀၀ လောက် အခု စိုက်နေပါတယ်။ မြေတွေကို ဘယ်လိုအသုံးချခွင့်ပေးနေတယ်။ နိုင်ငံတော်အတွက် အခွန်ဘဏ္ဍာတွေ ဘယ်လောက်ရနေတယ်ဆိုတာတော့ မသိနိုင်ပါဘူး။ တစ်ဧကကိုမှ တစ်သိန်းခွဲ အလွန်ဆုံး နှစ်သိန်းလောက် တစ်နှစ်လုံးရပါတယ်။ ခြောက်နှစ်လောက်စာချုပ်ချုပ်ပြီးတော့မှ သူတို့ တစ်သျှူးငှက်ပျော စိုက်ပျိုးရေးမှာသုံးတဲ့ ဒီဓာတ်မြေသြဇာတွေ၊ ပိုးသတ်ဆေးတွေ၊ ပေါင်းသတ်ဆေးတွေဟာ ဘယ်လို စံချိန်စံညွှန်းတွေနဲ့ ဘယ်လိုသွင်းလာတယ်ဆိုတာ မသိတဲ့အတွက် ဒါတွေကိုလည်း ကြပ်မတ်ပေးဖို့ လိုပါမယ်။ ဒေသခံတောင်သူတွေအတွက် အလုပ်အကိုင်အခွင့်အလမ်းရတယ်ဆိုပေမဲ့လည်း နေ့စဉ်နှင့် အမျှ ဓာတ်မြေသြဇာတွေ၊ ပိုးသတ်ဆေးတွေကို ကိုင်တွယ်နေရတာဖြစ်တဲ့အတွက် ဒါတွေကို သက်ဆိုင်ရာဌာနတွေက အမြန်ဆုံးကြီးကြပ်ဆောင်ရွက်ပေးမယ်ဆိုရင်ဖြင့် သင့်တော်မယ်လို့ ကျွန်တော့် အနေနဲ့ အကြံပြု ပြောကြားရင်း နိဂုံးချုပ်ပါတယ်။ အားလုံးကို ကျေးဇူးတင်ပါတယ်ခင်ဗျား။</speech>
<speech type='speaker'>ဆိပ်ဖြူမဲဆန္ဒနယ်မှ ဦးအောင်သိုက် ဆွေးနွေးဖို့ ဖြစ်ပါတယ်</speech>
<speech><mp id='264'>ဦးအောင်သိုက်(ဆိပ်ဖြူမဲဆန္ဒနယ်)</mp>လေးစားအပ်ပါသော ဥက္ကဌကြီး၊ ဒုတိယဥက္ကဋ္ဌ၊ ပြည်ထောင်စုအဆင့်ဝန်ကြီးများနှင့် ပြည်သူ့လွှတ်တော်ကိုယ်စားလှယ်များ မင်္ဂလာအပေါင်းနှင့် ပြည့်စုံ ပါကြောင်း ဆုမွန်ကောင်းတောင်းလိုက်ပါတယ်။ ကျွန်တော်ကတော့ မကွေးတိုင်းဒေသကြီး၊ ဆိပ်ဖြူ မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးအောင်သိုက်ဖြစ်ပါတယ်။ ကျွန်တော်ဆွေးနွေးမှာ ကတော့ ဝက်လက်မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးမြင့်သိန်းတင်သွင်းတဲ့ စိုက်ပျိုးရေး ထုတ်ကုန်အစားအစာများ ဘေးအန္တရာယ်ကင်းရှင်းရေး၊ ဂေဟစနစ်မပျက်စီးရေးအတွက် ဓာတ်မြေသြဇာနှင့် ပိုးသတ်ဆေးများကို စနစ်တကျသုံးစွဲတတ်အောင် လေ့ကျင့်သင်ကြားပေးရန်နှင့် အပြင်းစားဆေးများ တင်သွင်းဖြန့်ဖြူးရောင်းချခြင်းကို စိစစ်ကြပ်မတ်တားဆီးပေးပါရန် ပြည်ထောင်စု အစိုးရအားတိုက်တွန်းကြောင်းအဆိုကို ထောက်ခံဆွေးနွေးသွားမှာ ဖြစ်ပါတယ်။ အဆိုကိုလေ့လာကြည့် ပါက အချက်(၃)ချက်တင်ပြထားတာကို တွေ့ရှိရပါတယ်။ ပထမအချက်အနေနဲ့ စိုက်ပျိုးထုတ်ကုန် အစားအစာ ဘေးအန္တရာယ်ကင်းရှင်းရေးဖြစ်ပါတယ်။ လူသားအားလုံးအတွက် စားဝတ်နေရေးဆိုတဲ့ အရေးသုံးပါးထဲမှာ စားရေးကအရေးကြီးဆုံးဖြစ်ပါတယ်။ အစားမတော်တစ်လုတ်၊ အသွားမတော် တစ်လှမ်းဆိုတဲ့ စကားအတိုင်း အန္တရာယ်မကင်းသော အစားအသောက်များကို တစ်လုပ်စားရုံမျှဖြင့် အသက်အန္တရာယ်စိုးရိမ်ရမှာဖြစ်ပါတယ်။ မြန်မာနိုင်ငံရှိ ၅၁ သန်းကျော်သော စားသုံးသူများ ဘေးကင်းလုံခြုံရေးအတွက် စီးပွားရေးနှင့် ကူးသန်းရောင်းဝယ်ရေးဝန်ကြီးဌာန၊ စားသုံးသူရေးရာဦးစီးဌာနသည် ၂၀၁၈ ခုနှစ်၊ အောက်တိုဘာလ ၂၆ ရက်နေ့တွင် စားသုံးသူအကာအကွယ်ပေးရေးဗဟိုကော်မတီအမိန့်ကြော်ငြာစာအမှတ်(၁/၂၀၁၈) ဖြင့် ကုန်စည်များထုတ်လုပ်ခြင်း၊ ကုန်သွယ်ခြင်းတို့ ပြုလုပ်ရာတွင် စားသုံးသူများဘေးကင်းလုံခြုံရေး အတွက် ကုန်စည်များအပေါ်တွင် မြန်မာဘာသာဖြင့်ဖြစ်စေ၊ မြန်မာဘာသာနှင့် အခြားဘာသာ တွဲလျက်ဖြစ်စေ ဖော်ပြရန်ထုတ်ပြန်ခဲ့ပါတယ်။ ၎င်းအပြင် နိုင်ငံတကာ လုပ်ထုံးလုပ်နည်းများနှင့် ညီညွတ်မျှတမှုရှိစေရေးအတွက်လည်းကောင်း၊ စားသုံးသူများ ထိခိုက်နစ်နာဆုံးရှုံးမှုမရှိစေရေး၊ စားသုံးသူအခွင့်အရေးများ ပြည့်ဝစွာရရှိရေးအတွက် ၎င်းလုပ်ငန်းရှင်များ ကျင့်ဝတ်နှင့်အညီဆောင်ရွက်တတ်သော အလေ့အကျင့်ကောင်းများ ဖွံ့ဖြိုးတိုးတက်လာစေရေးအတွက် ၂၀၁၉ ခုနှစ်၊ ဇန်နဝါရီလ ၁၈ ရက်နေ့တွင် စားသုံးသူကာကွယ်ရေးဗဟိုဦးစီးကော်မတီ၏ ညွှန်ကြားချက်အမှတ် (၁/၂၀၁၉)ကုန်စည်များတွင် မြန်မာဘာသာဖြင့်ဖြစ်စေ၊ မြန်မာဘာသာနှင့် အခြားဘာသာ တွဲလျက်ဖြစ်စေ ဖော်ပြထားပြီး စီးပွားရေးလုပ်ငန်းရှင်များကို လိုက်နာဆောင်ရွက်ရန် ညွှန်ကြားချက်ကို ထပ်မံထုတ်ပြန်ခဲ့ပါတယ်။ စားသုံးသူများမှလည်း မိမိသက်ရှည်ကျန်းမာရေးအတွက် ထုတ်ပြန်သောညွှန်ကြားချက်အတိုင်း လိုက်နာကူညီပေးရန်လည်း အထူးလိုအပ်ပါတယ်။ နိုင်ငံတော်နှင့် ပြည်သူပြည်သားများ၊ စားသုံးသူများဟာ လုပ်ငန်းရှင်များ၊ အသင်းအဖွဲ့များ သက်ဆိုင်ရာဆက်စပ်ဌာနအားလုံးမှ လက်တွေ့ ပူးပေါင်းဆောင်ရွက်မှသာလျှင် အချိန်တိုအတွင်း အောင်မြင်နိုင်မည့်ညွှန်ကြားချက်တစ်ခုဖြစ်၍ အားလုံးပူးပေါင်းဆောင်ရွက်ရန် အထူးလိုအပ်ပါတယ်။ ၅၁ သန်းကျော်ရှိသော မြန်မာနိုင်ငံသူ နိုင်ငံသားများ ဘေးကင်းလုံခြုံရေးအတွက် အော်ဂဲနစ်စိုက်ပျိုးရေးအတွက် ထွက်ကုန်များကိုလည်း တိုးတက်ထုတ်လုပ်ဖို့ အကြံပြုလိုပါတယ်။ အဆိုရှင်တင်သွင်းတဲ့ ဒုတိယအချက်ဖြစ်တဲ့ ဂေဟစနစ် မပျက်စီးစေရေးအတွက် ဓာတ်မြေသြဇာတွေ၊ ပိုးသတ်ဆေးများကို စနစ်တကျသုံးစွဲတတ်အောင် လေ့ကျင့်သင်ကြားပေးရန်နှင့်ပတ်သက်ပြီး မြန်မာနိုင်ငံအတွင်း သီးနှံအမယ်စုံစိုက်ပျိုးရာ၌ စပါးသီးနှံ တွင် မြေဩဇာသုံးစွဲမှုပမာဏ အများဆုံးဖြစ်ပြီး မြေပဲ၊ နှမ်း၊ နေကြာ၊ ပဲမျိုးစုံ၊ အစေ့ထုတ်ပြောင်း၊ ဝါ၊ ကြံ၊ ဂုန်လျှော်၊ ဟင်းသီးဟင်းရွက်နှင့် သစ်သီးဝလံစသည်တို့တွင်လည်း ထည့်သွင်းအသုံးပြုပါတယ်။ မြန်မာနိုင်ငံ၏ သီးနှံစိုက်ပျိုးမှုတွင် ဓာတ်မြေသြဇာသုံးစွဲမှုပမာဏမှာ နှစ်စဉ်တိုးတက်များပြားလာသော်လည်း သုံးစွဲမှုနှုန်းထားမှာ ထိုင်းနိုင်ငံ၊ ဗီယက်နမ်နိုင်ငံတို့နှင့် နှိုင်းယှဉ်ပါက များစွာနိမ့်ကျလျက် ရှိပါတယ်။ သီးနှံများတွင်လိုအပ်သော ဓာတ်မြေသြဇာကို အချိုးကျထည့်သွင်းမသုံးစွဲနိုင်ခြင်းမှာ ဓာတ်မြေဩဇာဈေးနှုန်း ကြီးမားခြင်း၊ ကြီးမြင့်နေခြင်းကြောင့် ဖြစ်ပါတယ်။ လေ့လာတွေ့ရှိချက်အရ ယူရီးယားဓာတ်မြေသြဇာ မက်ထရစ်တစ်တန်အတွက် ပွဲရုံအရောက် ဈေးနှုန်းမှာ မြန်မာနိုင်ငံတွင် အမေရိကန်ဒေါ်လာ ၄၅၅ ရှိပြီး ကမ္ဘောဒီးယားတွင် ၄၁၀၊ ထိုင်းနိုင်ငံတွင် ၄၀၀၊ ဗီယက်နမ်နိုင်ငံတွင် ၃၈၀ သာရှိသဖြင့် မြန်မာနိုင်ငံ၏ ဓာတ်မြေဩဇာဈေးနှုန်းမှာ ဒေသတွင်း အခြားနိုင်ငံများထက် ကြီးမြင့်လျက်ရှိပါတယ်။ NPK ကွန်ပေါင်းဓာတ်မြေသြဇာနှုန်းမှာလည်း အလားတူ အခြားနိုင်ငံများထက် ကြီးမြင့်လျက်ရှိပါတယ်။ မြန်မာနိုင်ငံတွင် စပါးသီးနှံစိုက်ပျိုးမှုတွင် မိုးစပါးဧက ၁၅ သန်း၊ နွေစပါးဧကသုံးသန်း စုစုပေါင်း ၁၀ သန်းအတွက် တစ်ဧကလျှင် ယူရီးယားတီစူပါပိုတက် သို့မဟုတ် ကွန်ပေါင်းဓာတ်မြေဩဇာ သုံးအိတ်နှုန်းသုံးစွဲရန် လိုအပ်ပါတယ်။ စပါးသီးနှံတစ်ခုတည်း အတွက်ပင်လျှင် ဓာတ်မြေဩဇာတန်ချိန် ၂.၇ သန်းခန့် နှစ်စဉ်လိုအပ်မည်ဖြစ်ပြီး ပဲမျိုးစုံ၊ ဆီထွက်သီးနှံ များအပါအဝင် သီးနှံများအားလုံးအတွက် နှစ်စဉ်ဓာတ်မြေဩဇာတန်ချိန် သုံးသန်းကျော်လိုအပ်မည် ဖြစ်ကြောင်း လေ့လာသိရှိရပါတယ်။ ပြည်တွင်းဓာတ်မြေသြဇာထုတ်လုပ်နိုင်မှုပမာဏမှာ လုံလောက်မှုမရှိသဖြင့် လိုအပ်သည့် ဓာတ်မြေသြဇာကို ပြည်ပနှစ်စဉ်တင်သွင်းလျက်ရှိပါတယ်။ ဓာတ်မြေဩဇာဈေးနှုန်းကြီးမြင့်မှုနှင့် တစ်ဖက်တွင်လည်း သီးနှံများတွင် ဓာတ်မြေဩဇာလွန်ကဲစွာအသုံးပြုခြင်းကြောင့် မြေဆီလွှာနှင့် မြေအောက်ရေအရင်းအမြစ်များပျက်စီးခြင်း၊ မြစ်ချောင်းအင်းအိုင်များမှ သဘာဝအရည်အသွေး ပျက်ယွင်းခြင်း၊ ရေထုညစ်ညမ်းမှုများကို တိုးပွားဖြစ်ပေါ်လာခြင်း အကျိုးဆုတ်ယုတ်မှုများဖြစ်ပေါ် စေပါတယ်။ သီးနှံအထွက်တိုးရေးအတွက် ပြည်ပမှဓာတ်မြေသြဇာတင်သွင်းပြီး ဈေးကြီးပေး၍ ဝယ်ယူ အသုံးပြုရခြင်းထက် သီးနှံအထွက်နှုန်းမှာ အရည်အသွေးကောင်းမွန်စေပြီး ရေ၊ မြေပတ်ဝန်းကျင် များကို ထိန်းသိမ်းပေးသည့် သဘာဝမြေသြဇာနှင့် ဇီဝမြေဩဇာများကို ကျယ်ကျယ်ပြန့်ပြန့်ပိုမိုထိ ရောက်စွာ တိုးချဲ့အသုံးပြုရန် များစွာလိုအပ်လျက်ရှိပါတယ်။ ၁၉၉၀ ခုနှစ်နှင့် ၂၀၀၀ ပြည့်နှစ်က နိုင်ငံ အတွင်း မြေဩဇာဈေးနှုန်း တရိပ်ရိပ်တက်လာပြီး လိုအပ်သလောက် ဝယ်လို့ပင်မရပါ။ အခြေအနေ ဖြစ်ပေါ်ခဲ့ဖူးပါတယ်။ နိုင်ငံတော်အစိုးရက ယူရီးယားဓာတ်မြေသြဇာ အထိုက်အလျောက်ထုတ်လုပ်ရောင်းချပေးခဲ့ သော်လည်း မလုံလောက်သဖြင့် ပြည်ပဈေးကွက်မှဝယ်ယူသုံးစွဲရာ အရည်အသွေးမပြည့်မီခြင်း၊ အလေးချိန်မပြည့်ခြင်း၊ လေလွင့်ခြင်း၊ ဈေးကြီးပေး၍ဝယ်ရခြင်း၊ မြေဩဇာအချိုးကျမသုံးစွဲနိုင်ပါ သဖြင့် မြေဆီလွှာပျက်စီးခြင်းတို့ ဖြစ်ပေါ်လာခဲ့ပါတယ်။ လက်ရှိအခြေအနေတွင် နိုင်ငံအဝန်း သဘာဝ မြေသြဇာနှင့် မြေဩဇာထုတ်လုပ်တင်သွင်းဖြန့်ဖြူးသုံးစွဲမှု၊ တိုးတက်မှုများ များပြားလာလျက်ရှိပါတယ်။ ဓာတ်မြေဩဇာသုံးစွဲမှုနှင့် ပိုးသတ်ဆေးများသုံးစွဲရာတွင် ညွှန်ကြားထားသည့်အတိုင်း လိုက်နာသုံးစွဲရန် အတွက် သက်ဆိုင်ရာတာဝန်ရှိသူများမှ အသိပညာပေး။</speech>
<speech type='speaker'>မအူပင်မဲဆန္ဒနယ်မှ ဦးစိန်ဝင်း ဆွေးနွေးဖို့ ဖြစ်ပါတယ်</speech>
<speech><mp id='178'>ဦးစိန်ဝင်း(မအူပင်မဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဌကြီးနှင့် အားလုံး မင်္ဂလာပါ။ ကျွန်တော်က မအူပင်မဲဆန္ဒနယ်မှ ဦးစိန်ဝင်း ဖြစ်ပါတယ်။ ဝက်လက်မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးမြင့်သိန်းရဲ့ အဆိုကို ထောက်ခံဆွေးနွေးသွားမှာဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ အဆိုရှင်ဟာ ဓာတုပိုးသတ်ဆေးများ နည်းစနစ်မှန်ကန်စွာ အသုံးပြုဖို့၊ နည်းပညာကိုကျယ်ပြန့်စွာပညာပေးဖို့ ပြောကြားသွားပါတယ်။ ဒီအတွက် ကျွန်တော် ထောက်ခံပါတယ်။ တောင်သူလယ်သမားများအနေဖြင့် အပင်ကိုလိုအပ်/မလိုအပ် ချိန်ဆပြီးတော့ ဖြန်းသင့်/မဖြန်းသင့် စဉ်းစားဆောင်ရွက်တတ်ဖို့လိုပါတယ်။ အပင်စိုက်ပြီး ရက် ၂၀ သားမှစ၍ ပိုးအခြေအနေကို Calendar Method ဖြင့်လည်းကောင်း ပိုးကျရောက်မှုကို အသေးစိတ်လေ့လာဖို့ လိုပါတယ်။ ပိုးအကြီးအကျယ်ကျမှ ဆေးဖြန်းလေ့ရှိတာတွေ့ရတဲ့အတွက် ဒါမဖြစ်သင့်ပါဘူး။ ဆေးဖြန်းသင့်/မဖြန်းသင့် Scouting Method ဖြင့် ထပ်မံအသေးစိတ်စစ်ဆေးဖို့ လိုအပ်ပါတယ်။ 316eece 0:28:oogsalos Calendar Methodi Scouting Method çdoco:rg သင့်တော်သလို စဉ်းစားတွေးခေါ်ပြီးဆောင်ရွက်တတ်ဖို့ တောင်သူလယ်သမားကို အသိပညာပေးဖို့ လိုပါတယ်။ နည်းပညာကျယ်ကျယ်ပြန့်ပြန့်ပေးဖို့လိုအပ်ပါတယ်။ အဆိုရှင်က စားသုံးကုန်ပစ္စည်း တွေဟာ ဓာတ်ကြွင်းအာနိသင်များဖြစ်ရမှုအပေါ် အစိုးရက ကြီးကြပ်ထိန်းသိမ်းဆောင်ရွက်ဖို့ ပြောကြားခဲ့ပါတယ်။ ဒီအတွက်ကိုလည်း ကျွန်တော့်အနေနဲ့လည်း ထောက်ခံပါတယ်။ ဒီအချက်ကို အကောင် အထည်ဖော်နိုင်ဖို့အတွက် Farmer Market System ကိုသာ အကောင်အထည် ဖော်နိုင်ရင် ဒါအထိုက်အလျောက်သက်သာသွားစေမှာဖြစ်ပါတယ်။ လေးစားအပ်ပါသော ဥက္ကဌကြီးခင်ဗျား။ အဆိုရှင်ဟာ သဘာဝမြေသြဇာအသုံးပြုမှုပညာ ပေးဖို့၊ ဓာတ်မြေဩဇာအသုံးပြုမှု မှန်ကန်စွာအသုံးပြုဖို့ သင်ကြားပေးဖို့၊ သဘာဝမြေသြဇာ၊ မြေဆွေး မြေဩဇာ၊ သစ်ရွက်စိမ်းမြေဩဇာ၊ အခြေခံအသုံးပြုဖို့ လိုအပ်သလို နိုင်ငံတော်အစိုးရကလည်း မြို့နယ်အလိုက် သဘာဝဇီဝမြေဩဇာထုတ်လုပ်ရောင်းချရေး စီစဉ်ဆောင်ရွက်ဖို့လိုအပ်ပါကြောင်း ကျွန်တော့်အနေနဲ့ အကြံပြုလိုပါတယ်။ အဆိုရှင်ဟာ တရားမဝင်ပိုးသတ်ဆေး၊ မှိသတ်ဆေး၊ ပေါင်းသတ်ဆေးကန့်သတ်တားမြစ်ဆွေးနွေးခြင်းအပေါ် ထောက်ခံပါတယ်။ တစ်ဖက်ကလည်း ပစ္စည်း အတုများကိုဖယ်ရှားပြီးတော့ အရည်အသွေးကောင်းစံချိန်မီပစ္စည်းများ ဈေးကွက်ထဲ ရောက်ရှိထားဖို့ လိုအပ်ပါကြောင်း အကြံပြုလိုပါတယ်။ အဆိုရှင်က ဓာတ်မြေသြဇာအတုများ တားမြစ်အရေးယူပေးဖို့၊ ဓာတ်မြေသြဇာများကို စနစ် တကျအသုံးမပြုတဲ့အတွက် မြေဆီလွှာများပျက်စီးလာကြောင်း ကြားသိရပါတယ်။ ဓာတမြေသြဇာကို အသုံးပြုတဲ့အခါမှာ ကျွန်တော့်အနေနဲ့ အချက်(၇)ချက်အပေါ် စဉ်းစားပြီးမှအသုံးပြုဖို့ တောင်သူ လယ်သမားများကို ပညာပေးလိုပါတယ်။ (၁)ကတော့ မြေတွင်းအာဟာရရှိထားမှုအမျိုးအစားပမာဏ သိရှိထားဖို့လိုပါတယ်။ (၂)ကတော့ စိုက်ပျိုးမြေရဲ့ လိုအပ်သော အာဟာရဓာတ်၊ အမျိုးအစားပမာဏ သိရှိထားဖို့လိုပါတယ်။ (၃)ကတော့ စိုက်ပျိုးမြေသက်တမ်း၊ အရွယ်ကာလအခြေပြု သုံးတတ်ဖို့ လိုပါတယ်။ (၄)က နည်းစနစ်နဲ့ကိုက်ညီအောင် အသုံးပြု တတ်ဖို့လိုပါတယ်။ (၅)ကတော့ မိမိစိုက်ပျိုးတဲ့ မျိုးစေ့ပေါ်မှာမူတည်ပြီး မြေသြဇာကိုသုံးတတ်ဖို့လိုပါတယ်။ (၆)က ရာသီဥတုကိုအခြေခံပြီးတော့ အသုံးပြု တတ်ဖို့လိုပါတယ်။ (၇)ကတော့ မြေတွင်းအစိုဓာတ်ရှိ/မရှိ။ ဒါတွေကို သိရှိပြီးတော့ ချိန်ဆ ပြီးတော့ စဉ်းစားဆောင်ရွက်ပြီးတော့ အသုံးပြုဖို့လိုပါတယ်။ ဒါတွေကို တောင်သူလယ်သမားတွေ သိရှိဖို့ အရေးကြီးပါတယ်။ အဆိုရှင်က ဓာတုပိုးသတ်ဆေးများ၊ ဓာတ်မြေသြဇာများ တင်သွင်းခြင်း၊ ထုတ်လုပ်ခြင်းအတွက် နိုင်ငံတော်အစိုးရက စိစစ်ကြပ်မတ်ရန် ဥပဒေနဲ့အညီဆောင်ရွက်ဖို့လိုကြောင်း တောင်သူလယ်သမား များကို အသိပညာ၊ နည်းပညာများ ကျယ်ကျယ်ပြန့်ပြန့်နည်းပညာပေးဖို့ ဆွေးနွေးချက်များကို ကျွန်တော့်အနေနဲ့ ထောက်ခံအပ်ပါတယ်။ အဆိုရှင်ဟာ စိုက်ပျိုးရေးကဏ္ဍဖွံ့ဖြိုးတိုးတက်ရေး၊ အခြေခံ လုပ်ငန်းတွေ သတိပေးလမ်းညွှန်သည့်အတွက် အတည်ပြု သင့်သော အဆိုတစ်ခုဖြစ်ပါတယ်။ ဥက္ကဋ္ဌကြီး ခင်ဗျား။ နိဂုံးချုပ်အနေဖြင့် စိုက်ပျိုးရေးဆိုတဲ့အဓိပ္ပာယ်ကို နည်းနည်းသိရင် နည်းနည်းထွက်မယ်၊ များများသိရင် များများထွက်မယ်၊ နက်နက်နဲနဲသိရင် နက်နက်နဲနဲထွက်မယ်လို့ ကျွန်တော့်အနေနဲ့ တင်ပြလိုပါတယ်။ ဒါကြောင့်မို့လို့ စိုက်ပျိုးရေးဆိုတာဘာလဲသိအောင် စိုက်ပျိုးရေးဆိုတာ စိုက်ပျိုးရေး နဲ့ပတ်သက်သော အခြေခံအချက်အလက်ကိုအခြေပြုပြီး မိမိရေမြေဒေသနှင့် ကိုက်ညီတဲ့ စိုက်စနစ်၊ အမြင့်ဆုံးအထွက်နှုန်း အမြတ်အများဆုံးရရှိအောင် စဉ်းစားတွေးခေါ် အချိန်မီစီမံဆောင်ရွက်ရတဲ့ လုပ်ငန်းဖြစ်ကြောင်း တောင်သူလယ်သမားများသိရှိအောင် ကျယ်ကျယ်ပြန့်ပြန့် ပညာပေးဖို့လိုအပ် ပါကြောင်း ဤစိုက်ပျိုးရေးအဆိုကို ထောက်ခံအတည်ပြု ပေးပါရန် တင်ပြအပ်ပါတယ်ခင်ဗျား။ အားလုံးကို လေးစားတန်ဖိုးထားပါတယ်။</speech>
<speech type='speaker'>ကသာမဲဆန္ဒနယ်မှ ဦးမြင့်ကြည် ဆွေးနွေးဖို့ ဖြစ်ပါတယ်</speech>
<speech><mp id='342'>ဦးမြင့်ကြည်(ကသာမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီး နှင့် ကြွရောက်လာသူအားလုံး မင်္ဂလာပါ။ ကျွန်တော်ကတော့ ကသာမဲဆန္ဒနယ်က ပြည်သူ့လွှတ်တော် ကိုယ်စားလှယ် ဦးမြင့်ကြည်ဖြစ်ပြီးတော့ ဝက်လက်မဲဆန္ဒနယ်မှ ဦးမြင့်သိန်းတင်သွင်းသွားတဲ့ စိုက်ပျိုးရေးထုတ်ကုန်အစားအစာများ၊ ဘေးအန္တရာယ်ကင်းရှင်းရေးနှင့် ဂေဟစနစ်မပျက်စီးရေး အတွက် ဓာတ်မြေသြဇာနှင့်ပိုးသတ်ဆေးများ စနစ်တကျသုံးစွဲတတ်အောင် လေ့ကျင့်သင်ကြားပေးရန် နှင့် အပြင်းစားဆေးများ တင်သွင်းဖြန့်ဖြူးရောင်းချခြင်းကို စိစစ်ကြပ်မတ်တားဆီးပေးပါရန် ပြည်ထောင်စုအစိုးရအား တိုက်တွန်းကြောင်းအဆိုကို ထောက်ခံဆွေးနွေးသွားမှာ ဖြစ်ပါတယ်။ ဥက္ကဋ္ဌကြီးခင်ဗျား။ အဆိုရှင်တင်သွင်းသွားတဲ့အဆိုက အင်မတန်ကျယ်ဝန်းတဲ့ ဘာသာရပ်တစ်ခု ဖြစ်ပါတယ်။ ဘေးအန္တရာယ်ကင်းရှင်းဖို့၊ စားပြီးဒုက္ခမရောက်ဖို့အတွက်က ကျွန်တော်တို့အများကြီး လုပ်ယူရမှာဖြစ်ပါတယ်။ တကယ်တမ်းကျတော့ ကနေ့စိုက်ပျိုးရေးကိစ္စဟာ ဓာတ်မြေသြဇာတို့၊ ပိုးသတ်ဆေးတို့၊ မှိုသတ်ဆေးတို့ ဒါတွေဟာဘာဖြစ်သလဲဆိုတော့ ဗမာစကားပုံရှိပါတယ်။ မရှိ မကောင်း ရှိမကောင်း၊ မပေါင်းလည်းခက် ပေါင်းလည်းခက်။ ဒီနေရာမှာတော့ ဒါဓာတ်မြေသြဇာ၊ ပိုးသတ်ဆေး၊ မှိုသတ်ဆေး ဒါတွေပါပဲ။ အဲဒီတော့ ခုနက လွှတ်တော်ကိုယ်စားလှယ်အတော်များများ ကလည်း ပါဝင်ပြီးတော့ ဒီကိစ္စနှင့်ပတ်သက်ပြီးတော့မှ ပြောသွားတာရှိပါတယ်။ ကျွန်တော့်အနေနဲ့ ခြုံပြီးပြောရမယ်ဆိုရင်တော့ မသိမှုကြောင့်ဖြစ်တဲ့ကိစ္စတွေ။ ဥပမာဆိုကြပါစို့။ တောင်သူလယ်သမား ၇၀ ရာခိုင်နှုန်းရှိပါတယ်။ အတော်များများက အခြေခံပညာနည်းရှာကြပါတယ်။ ဗဟုသုတ မရှိကြပါဘူး။ အဲဒီလိုပဲ ထုတ်ကုန်တွေကို တစ်ဆင့်ဝယ်ရောင်းတဲ့ ဈေးသည်တွေ၊ ဈေးဆိုင်တွေမှာလည်း ဒီပစ္စည်းတွေ၊ ဘာတွေ သန့်/မသန့် သူတို့ မသိနိုင်ပါဘူး။ ဒါမသိလို့ ဖြစ်တဲ့ကိစ္စပါ။ သိလို့ဖြစ်တဲ့ ကိစ္စကတော့ သိသိကြီးနဲ့တမင်သက်သက်ကို မသန့်ရှင်းသောအစားအစာတွေကို ဖန်တီးထုတ်လုပ် နေတာပေါ့လေ။ ဥပမာဆိုကြပါစို့။ ကျွန်တော်တို့ ကနေ့သတင်းစာမှာ ဖော်မလင်ထည့်ထားတဲ့ ငါးနှပ်ပိဿာချိန် ၁၈ဝ ကျော် ဖမ်းမိတဲ့။ ကနေ့လောလောဆယ်ပါတဲ့ သတင်းတစ်ခုပါ။ ဒါမျိုးကျတော့ ကျွန်တော်တို့သိလို့ လုပ်တယ်လို့ယူဆပါတယ်။ ဘယ်လိုပဲဖြစ်ဖြစ် မသိလို့ပဲဖြစ်ဖြစ်၊ သိလိုပဲဖြစ်ဖြစ် ဝယ်စားလိုက်တဲ့ လူတွေထဲမှာ မလွဲမရှောင်သာ မသိလို့ဝယ်စားတာရှိတယ်၊ သိလျက်သားနဲ့ ပိုက်ဆံမတတ်နိုင်လို့ အဆိုရှင်ရဲ့ အဆိုအတိုင်း ဝယ်စားမိတာရှိတယ်။ ဝမ်းထဲရောက်သွားရင်တော့ ဒုက္ခပေးတော့တာပါပဲ။ ဒုက္ခပေးတော့ ဒီဥစ္စာတွေကို ကျွန်တော်တို့ဘယ်လိုတားဆီးမှာလဲ။ စိုက်ပျိုးရေး ဌာနတစ်ခုတည်းနဲ့လည်း မရပါဘူး။ နိုင်ငံအနှံ့ ဖြစ်နေတဲ့ ပြဿနာပါ။ တရုတ်တို့၊ ဗီယက်နမ်တို့ မှာလည်း ဝန်ကြီးဌာန သုံး၊ လေးခုလောက် ပေါင်းစည်းပြီးတော့မှ စိုက်ပျိုးရေး၊ ကျန်းမာရေး၊ ကုန်သွယ်ရေး ဒါတွေပေါင်းပြီးတော့မှ ဒီလိုအဖြေရှာ၊ အဖြေထုတ်ရတာတွေရှိပါတယ်။ WHO ကမ္ဘာ့ကျန်းမာရေးအဖွဲ့ကြီးရဲ့ အချက် အလက်တွေမှာလည်း နှစ်စဉ်နှစ်စဉ် ဒီဘေးသင့်တဲ့အစားအစာ တွေကြောင့် ရောဂါအမျိုးပေါင်း ၂၀၀ လောက် ဝမ်းပျက်၊ ဝမ်းလျှော၊ ဝမ်းကိုက်၊ အီကိုကိုင်၊ ဆာလ်မိုနဲလား တို့ကအစ ကင်ဆာအထိဖြစ်မယ်။ ဦးနှောက်အမှေးပါး ရောင်တဲ့အထိဖြစ်မယ်။ ဒါတွေအများကြီးက နှစ်စဉ်နှစ်စဉ် ရောဂါအမျိုးပေါင်း ၂၀၀ လောက် ဖြစ်မယ်။ နှစ်စဉ်နှစ်စဉ် ကမ္ဘာ့လူဦးရေ သန်း ၆၀၀ လောက်ဖြစ်တယ်။ အဲဒီထဲမှာ ၄၂၀၀၀၀ လောက် သေတယ်။ ကလေးတွေသေနှုန်းကလည်း သိန်း ၁၂၅၀၀၀၀ လောက်ရှိမယ်။ အများဆုံးဖြစ်တာက သန်း ၆၀၀ လောက်ထဲမှာ သန်း ၅၀၀ လောက်က ဝမ်းပျက်၊ ဝမ်းလျှော၊ ဝမ်းကိုက်ရောဂါဖြစ်ပြီးတော့ အဲဒီထဲက ၂၃၀၀၀၀ လောက်သေတယ်ဆိုတဲ့ အချက်အလက်တွေအရ အင်မတန်ကို အသက်အန္တရာယ်များနေတဲ့ အနေအထားရှိပါတယ်။ အဲဒီတော့ ဒါကို ကျွန်တော်တို့အားလုံးပြုပြင်ပြောင်းလဲမှဆိုရင် ခုနကဝန်ကြီးဌာန ပြည်ထောင်စု အစိုးရရဲ့ သက်ဆိုင်တဲ့ ဝန်ကြီးဌာနတွေရော၊ အရပ်ဘက်အဖွဲ့အစည်းတွေရော၊ အများဆုံးဝိုင်းဝန်း ပြီးတော့မှ ပြည်သူအများပူးပေါင်းဆောင်ရွက်မှသာလျှင် အဆင်ပြေသွားမယ့်အနေအထားရှိပါတယ်။ ကျွန်တော်တို့ ဒီကိစ္စနဲ့ပတ်သက်ပြီးတော့မှလည်း မြန်မပြည်မှာလည်း ကျွန်တော်တို့ ဥပဒေတွေ ရှိဖူးပါတယ်။ ကျွန်တော်တို့ တပ်မတော်အစိုးရလက်ထက်မှာလည်း ဒီဥပဒေတွေ ထုတ်ဖူးတယ်။ ပထမအကြိမ် ပြည်သူ့လွှတ်တော်မှာလည်း ဒီဥပဒေတွေထုတ်ဖူးပါတယ်။ ဥပမာဆိုကြပါစို့ အမျိုးသား အစားအသောက်ဥပဒေဆိုရင် နိုင်ငံတော်ငြိမ်ဝပ်ပိပြားမှု တည်ဆောက်ရေးလက်ထက်က ထုတ်ခဲ့ တာ။ မြေသြဇာဥပဒေဆိုရင်လည်း နိုင်ငံတော်အေးချမ်းသာယာရေးနှင့် ဖွံ့ဖြိုးရေးကောင်စီလက်ထက် က ထုတ်ခဲ့တာ၊ စားသုံးသူကာကွယ်ရေးဥပဒေ၊ ပိုးသတ်ဆေးဥပဒေ ဒါတွေကိုတော့ ကျွန်တော်တို့ ပထမ အကြိမ် ပြည်သူ့လွှတ်တော်ကတည်းက ထုတ်ခဲ့တာတွေရှိပါတယ်။ အဲဒီမှာဆိုရင် ဒီဥပဒေတွေမှာ တစ်နှစ်၊ နှစ်နှစ်၊ သုံးနှစ်၊ ငါးနှစ်အထိ အပြစ်ဒဏ်တွေအပြင် ငွေ ၁၀ သိန်းလောက်အထိကို ဒဏ်တပ် နိုင်တာတွေ ပါပါတယ်။ အဲဒီတော့ သို့သော်လည်း ဒီဥပဒေအရ အရေးယူခံရမယ့်ကိစ္စတွေဟာ အခုထိ ကျွန်တော်တို့ ထင်ထင်ရှားရှားမတွေ့ရသေးပါဘူး။ သတင်းစာတွေမှာ ပါတာရှိပါတယ်။ အစား အသောက်နှင့် ဆေးဝါးကွပ်ကဲမှုဦးစီးဌာန(နေပြည်တော်)မှ ဝင်စစ်တယ်။ စစ်ဆေးတယ်။ နောက် သတင်းစာထဲမှာထည့်တယ်။ အောက်ပါကုန်ပစ္စည်းများ၊ အောက်ပါဆေးဝါးများသည် စားသုံးရန် မသင့်သဖြင့်၊ ကျန်းမာရေးထိခိုက်သဖြင့် မှတ်ပုံတင်ခြင်းမှ ပယ်ဖျက်လိုက်သည်ဆိုပြီးတော့ ဒါတွေ ကျွန်တော်တို့ ရံဖန်ရံခါဖတ်ရပါတယ်။ ဖတ်ပင်ဖတ်ရငြားသော်လည်း နောက်ဆက်တွဲ ဘာဆက် လုပ်တယ်။ ဘယ်လိုအရေးယူတယ်ဆိုတာ မပါပါဘူး။ အဲဒီတော့ ကျွန်တော်တို့က မသိလို့ဖြစ်တဲ့ ကိစ္စတွေမှာ ပညာပေးရမယ်။ ကိုယ်စားလှယ်အများစုပြောသွားတဲ့ အတိုင်းပါပဲ။ အားလုံးပြောသွားတဲ့ အတိုင်း ပညာပေးရမယ်။ အသိဖြန့်ဝေပေးရမယ်။ Good Agriculture Practice ဖြစ်လာဖို့အတွက် လုပ်ပေးရမယ်ဆိုတဲ့ကိစ္စတွေရှိသလို လုံလောက်သောအချိန်တစ်ခု ပေးပြီးတော့မှ ပညာပေးခြင်း၊ အသိပညာဖြန့်ဝေပေးခြင်းလုပ်ပြီးလို့ရှိရင် ထိန်းကွပ်မှုအနေနဲ့ ပြဋ္ဌာန်း ထားတဲ့ ဥပဒေတွေအတိုင်း သို့မဟုတ် လိုအပ်ပါက နောက်ထပ်ဥပဒေအသစ်တွေ ပြဋ္ဌာန်းပြီးတော့မှ ထိန်းကျောင်းမှသာလျှင် ကျွန်တော်တို့အားလုံး နောင်မျိုးဆက်သစ်တွေ၊ သားတွေ၊ သမီးတွေ စသည်ဖြင့် ကောင်းကောင်းမွန်မွန် တိုင်းပြည်ကြီးကိုဆောက်တည်နိုင်မယ့် အားကောင်းမောင်းသန် နိုင်ငံသားတွေဖြစ်လာမှာပါလို့ပြောရင်းနဲ့ ဒီအဆိုကိုထောက်ခံပါတယ်လို့ ကျွန်တော်ပြောရင်း နိဂုံးချုပ်ပါတယ်။ ကျေးဇူးတင်ပါတယ် ခင်ဗျား။</speech>
<speech type='speaker'>ကျိုက်လတ်မဲဆန္ဒနယ်မှ ဦးရန်လင်း ဆွေးနွေးဖို့ ဖြစ်ပါတယ်</speech>
<speech><mp id='163'>ဦးရန်လင်း(ကျိုက်လတ်မဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ဒီနေ့ ပြည်သူ့လွှတ်တော်အစည်းအဝေးကို ကြွရောက်လာသူအားလုံးကို မင်္ဂလာပါလို့ ဦးစွာဂါရဝပြုနှုတ်ဆက်ပါတယ်။ ကျွန်တော်ကတော့ ကျိုက်လတ်မဲဆန္ဒနယ်က ပြည်သူ့လွှတ်တော်ကိုယ်စားလှယ် ဦးရန်လင်းဖြစ်ပါတယ်။ ဝက်လက်မဲဆန္ဒနယ်က ဦးမြင့်သိန်း တင်သွင်းတဲ့အဆိုကို ထောက်ခံဆွေးနွေးသွားမှာဖြစ်ပါတယ်။ သူ့ရဲ့ အဆိုမှာ စိုက်ပျိုးရေးထုတ်ကုန်အစားအစာများ ဘေးအန္တရာယ်ကင်းရှင်းရေးလို့ပါပါတယ်။ အစားအစာဘေးအန္တရာယ်ကင်းရှင်းရေးဟာ ထုတ်လုပ် တဲ့နေရာကစပြီးတော့ ချက်ပြုတ်ပြီးလို့ ပန်းကန်ထဲရောက်တဲ့အထိ အဆင့်ဆင့်မှာ များစွာလိုအပ်ချက်တွေရှိပါတယ်။ သယ်ဆောင်တာ၊ သိမ်းဆည်းတာ၊ ရောင်းချတာ စသည်ဖြင့် ချက်ပြုတ်တာ ဒီဟာတွေ အများကြီးကို နည်းမှန်လမ်းမှန် စနစ်တကျလုပ်မှ အစားအစာဟာ ဘေးကင်းမှာဖြစ်ပါတယ်။ ဒီနေရာ မှာတော့ အဆိုရှင်က စိုက်ခင်းထဲကထုတ်လုပ်တဲ့စိုက်ပျိုးရေးထွက်ကုန်တွေဘေးကင်းဖို့အတွက် ဆိုလိုဟန်တူပါတယ်။ အဲဒီတော့ ကျွန်တော်တို့တစ်တွေ စိုက်ပျိုးရေးထွက်ကုန်တွေ လယ်ကွင်းထဲက ထွက်လာလို့၊ စိုက်ခင်းထဲကထွက်လာလို့ ဘေးအန္တရာယ်ကင်းရှင်းဖို့ဆိုရင် နိုင်ငံတကာမှာကျင့်သုံး နေတဲ့စနစ်တစ်ခုကို တင်ပြလိုပါတယ်။ မြို့နယ်တိုင်းလိုလိုမှာ စိုက်ပျိုးရေးထွက်ကုန်တွေဟာ ပင်မ စစ်ဆေးရေးဂိတ်ကိုကျော်လွန်ကြရပါတယ်။ အဲဒီမှာ အကုန်သွားလို့ရပါတယ်။ အဲဒီမှာ ပိုးသတ်ဆေး အကြွင်းအကျန် စသည်ဖြင့်လိုအပ်တာတွေကို စစ်ဆေးပြီး အဲဒီစစ်ဆေးရေးဂိတ်ကနေ လွန်မှသာလျှင် အဲဒီ မြို့နယ်အတွင်းမှာရှိတဲ့ ဈေးအသီးသီးမှာ ရောင်းချခွင့်ရှိပါတယ်။ ဒါဟာ ကျွန်တော်တို့ မြို့နယ်တိုင်း မြို့နယ်တိုင်းမှာလုပ်မယ်ဆိုရင် မလုပ်နိုင်စရာအကြောင်းမရှိပါဘူး။ ဒါနိုင်ငံတော်ရဲ့ အုပ်ချုပ်ရေးပိုင်း ဆိုင်ရာကနေမှ ဦးဆောင်ပြီးလုပ်ရမယ့်အလုပ်ဖြစ်ပါတယ်။ တစ်ခါ ဒါက နိုင်ငံတော်အပိုင်း။ လယ်သမားအပိုင်းကလည်းရှိပါတယ်။ ကျွန်တော်တို့ရဲ့ လေ့လာတွေ့ရှိသုတေသနပြုချက်အရ လယ်သမား ၁၀၀ ကိုမေးတဲ့အခါမှာ လယ်သမား ၁၀၀ စလုံးဟာ ဘယ်လိုပိုးသတ်ဆေးရွေးချယ်ရမယ်။ ဘယ်လိုအချိန်ဖျော်စပ်ရမယ်။ ဘယ်လိုသုံးရမယ်ဆိုတာကို မသိပါဘူး။ PHI လို့ခေါ်တဲ့ Posthurvest Intervd လို့ခေါ်တဲ့ ဆေးဖျန်းပြီးရင် ဘယ်လောက်ကြာကြာသီးနှံကိုထားရမယ်ဆိုတဲ့ဟာ ပိုးသတ်ဆေး ပုလင်းတိုင်းမှာပါပါလျက်သားနဲ့ မဖတ်ကြပါဘူး။ ဖတ်ရကောင်းမှန်းလည်းမသိပါဘူး။ ထို့အတူ ဆေးဖျန်းကိရိယာ ဆေးဖျန်းပုံးကို ဆေးသာဖျန်းနေတယ်။ အဲဒီဆေးဖျန်းပုံသင်တန်းကို တက်ဖူးသူဘယ်သူရှိသလဲမေးတော့ တစ်ယောက်မှမရှိပါဘူး။ ဆေးကိုရေဖျော် ပုံးထဲထည့် ဖိအား ရအောင်ထုပြီး ကျွန်တော်တို့က ဖျန်းတာပဲလို့ဆိုပါတယ်။ ပိုးသတ်ဆေးတစ်ခုဖျန်းတဲ့အခါမှာ သတ်မှတ် ထားတဲ့မှန်ကန်တဲ့နှုန်းထားနဲ့ဖျော်စပ်ရပါတယ်။ ခဲကိုထည့်ပြီးတဲ့အခါမှာ သတ်မှတ်ထားတဲ့ Level ရောက်အောင်ထည့်ပြီးတော့ သတ်မှတ်ထားတဲ့ဖိအားရောက်အောင် ဖိအားပေးရပါတယ်။ ပေးပြီးတဲ့ အခါမှာလည်းပဲ အပင်တွေ၊ ဖျက်ပိုးတွေဟာ အပင်ရဲ့ အရွက်ရဲ့ အောက်မှာရှိရင် အရွက်ကိုအောက်ကို ရောက်အောင် ဖျန်းရပါတယ်။ ဖျန်းတဲ့အခါမှာလည်း လူဟာ အန္တရာယ်ကင်းအောင် လူကအထက်က နေပြီးတော့မှ တဖြည်းဖြည်းလေအောက်ကိုစုံပြီးဖျန်းရမှာ။ ကျွန်တော်တို့ ဒီပိုးသတ်ဆေးတွေကို ဖျန်းတဲ့ အခါမှာလည်း အကာအကွယ်အပြည့်နဲ့ဖျန်းရပါတယ်။ အဲဒီတော့ ဒီစက်တွေအကုန်လုံးဟာ တောင်သူ တွေလိုက်နာကျင့်သုံးခြင်းမရှိပါဘူး။ အဲဒီတော့ ဂေဟစနစ်ပျက်စီးဖို့၊ တစ်ခါ သီးနှံတွေ အန္တရာယ် ကင်းဖို့မဆိုထားနဲ့ ဖျန်းတဲ့သူကိုယ်တိုင်ကိုတောင်မှ အန္တရာယ်မကင်းတာတွေ့ရပါတယ်။ ဒါကြောင့်မို့လို့ GAP လို့ခေါ်တဲ့ စိုက်ပျိုးရေးဆိုင်ရာအလေ့အကျင့်ကောင်းများသင်တန်းကို တောင်သူတိုင်း တက်ရောက်ပြီးစီးဖို့ အလျင်အမြန်လိုအပ်နေတယ်လို့ ကျွန်တော်ကအကြံပြုလိုပါတယ်။ အဲဒီတော့ GAP ဟာ ကမ္ဘာ့အဆင့် Globd GAP ဆိုတာရှိပါတယ်။ အာရှအဆင့် ASEAN GAP ဆိုတာရှိပါတယ်။ ဒီ GAP စနစ်သင်တန်းတစ်ခုခုကိုတက်ထားရင် တောင်သူဟာဘယ်လိုပိုးသတ် ဆေးရွေးရမလဲ။ ဘယ်အချိန်မှာဖျန်းရမလဲ။ ဘယ်လိုဖျန်းရမလဲ။ ဖျန်းပြီးရင် ဘယ်လောက်ကြာကြာ ထားရမလဲဆိုတဲ့အချက်တွေကို နားလည်ပြီးတော့မှ ဒီပိုးသတ်ဆေးဓာတ်ကြွင်းဓာတ်ကျန်နဲ့ အစားအစာ အန္တရာယ်ကင်းရှင်းရေးဆိုတဲ့ပန်းတိုင်ကို သူကရောက်ရှိသွားမှာဖြစ်ပါတယ်။ နောက် သူ့အဆိုထဲမှာ အပြင်းစားဆေးများ တင်သွင်းဖြန့်ဖြူးရောင်းချခြင်းကိုတားဆီးဖို့ လိုပါတယ်။ အင်မတန်မှန်ကန်တဲ့အဆို တစ်ရပ်ဖြစ်ပါတယ်။ နိုင်ငံတော်ကလည်း စနစ်တကျဆောင်ရွက်နေတာကို တွေ့ရပါတယ်။ သို့သော်လည်းပဲ ကျွန်တော်တို့နိုင်ငံရဲ့ဘေးက ဝင်ပေါက်တွေကများလွန်းတော့ နယ်ခြားကိုမထိန်းနိုင် တဲ့အတွက် နယ်ခြားကဝင်တဲ့တရားဝင်ဆေးများစွာရှိပါတယ်။ အဲဒီထဲမှာ ဆေးပြင်းတွေလည်းပါပါ တယ်။ တရားဝင်တင်သွင်းတဲ့ဆေးပြင်းတွေကိုတော့ WHO၊ FAO စတဲ့အဖွဲ့အစည်းတွေက သတ်မှတ် ထားတဲ့လက္ခဏာများပြပြီးတော့မှ ရောင်းချလေ့ရှိပါတယ်။ ဒါတွေကိုလည်းပဲ GAP သင်တန်း တက်ထားတဲ့လယ်သမားများ သိရှိနားလည်မှာဖြစ်ပါတယ်။ အခုလက်ရှိအားဖြင့် ဥပမာပြရရင် Glyphosqte လို့ခေါ်တဲ့ပေါင်းသတ်ဆေးဆို ကျွန်တော်တို့ နိုင်ငံမှာ တွင်တွင်ကျယ်ကျယ်သုံးနေပါတယ်။ ကမ္ဘာမှာနိုင်ငံပေါင်း ရာနဲ့ချီပြီးတော့ ကင်ဆာရောဂါက အစဖြစ်တဲ့အတွက် ပိတ်ပင်တားဆီးနေပါပြီ။ ဒါမျိုးကိုလည်းပဲ နိုင်ငံတော်အနေနဲ့ မျက်ခြေမပြတ် ကြည့်ပြီးတော့မှ ကိုယ့်နိုင်ငံမှာသုံးနေတဲ့ဆေးတွေထဲမှ မသင့်တော်ဘူးဆိုလည်း ပိတ်ပင်တားဆီးဖို့ လိုအပ်တယ်လို့ပြောကြားလိုပါတယ်။ အဲဒါကြောင့်မို့လို့ ဦးမြင့်သိန်း၊ ဝက်လက်မဲဆန္ဒနယ်ရဲ့ အဆိုကို လယ်သမားများ GAP သင်တန်းဖြစ်မြောက်အောင်ပေးပါလို့ပြောကြားရင်းနဲ့ ထောက်ခံဆွေးနွေး လိုက်ပါတယ်။ အားလုံးကိုကျေးဇူးတင်ပါတယ်။</speech>
<speech type='speaker'>ဘီးလင်းမဲဆန္ဒနယ်မှ ဦးတင်ကိုကိုဦး(ခ)ဦးအတွက် ဆွေးနွေးဖို့ ဖြစ်ပါတယ်</speech>
<speech><mp id='314'>ဦးတင်ကိုကိုဦး(ခ)ဦးအတွတ်(ဘီးလင်းမဲဆန္ဒနယ်)</mp>လေးစားရပါသော ပြည်သူ့ လွှတ်တော်ဥက္ကဋ္ဌကြီးနှင့် အားလုံးမင်္ဂလာပါ။ ကျွန်တော်ကတော့ မွန်ပြည်နယ်၊ ဘီးလင်းမဲဆန္ဒနယ်က ပြည်သူ့လွှတ်တော်ကိုယ်စားလှယ် ဦးတင်ကိုကိုဦး ဖြစ်ပါတယ်။ ဝက်လက်မဲဆန္ဒနယ်က ဦးမြင့်သိန်းရဲ့ အဆိုကို ထောက်ခံဆွေးနွေးသွားမှာ ဖြစ်ပါတယ်။ လေးစားအပ်ပါသောဥက္ကဋ္ဌကြီးခင်ဗျား။ အဆိုရှင်က စိုက်ပျိုးရေးထုတ်ကုန်အစားအစာတွေကို ဘေးအန္တရာယ်ကင်းရှင်းဖို့နဲ့ ဂေဟစနစ်မပျက်စီးဖို့အတွက် ဓာတ်မြေသြဇာနှင့် ပိုးသတ်ဆေးတွေသုံးရာမှာ စနစ်တကျသုံးစွဲတတ်အောင်ပညာပေးဖို့၊ အပြင်းစား ဆေးတွေတင်သွင်းဖြန့်ဖြူးရောင်းချခြင်းကို ဝန်ကြီးဌာနတွေအနေနဲ့စိစစ်ကြပ်မတ်ပေးဖို့ကို တိုက်တွန်း ထားတာဖြစ်ပါတယ်။ ဓာတ်မြေသြဇာက အပင်ရှင်သန်ကြီးထွားကာ သီးနှံအထွက်တိုးလှပဖို့ဖြစ်ပြီးတော့ ပိုးသတ်ဆေးနဲ့ အပြင်းစားဆေးတွေကတော့ အဲဒီသီးနှံကို ခူးဆွတ်တဲ့အချိန်ထိပိုးမကိုက်ဘဲ လှပစွာဆက်လက်တည်ရှိဖို့အတွက် ဖြစ်ပါတယ်။ ဓာတ်မြေသြဇာကို လိုတာထက်ပိုသုံးခြင်းဖြင့် မြေဆီ အရည်အသွေးပျက်စီးနိုင်သလို ပိုးသတ်ဆေးနှင့် အပြင်းစားဆေးတွေကို အလွန်အကျွံသုံးစွဲခြင်းဖြင့် လည်း ဓာတ်ကြွင်းအာနိသင်မှတစ်ဆင့် စားသုံးသူတွေကို ဒုက္ခရောက်စေမှာဖြစ်ပါတယ်။ စိုက်ပျိုးသူက ဒီလိုအန္တရာယ်ရှိတဲ့ဆေးတွေကို ကိုင်တွယ်အသုံးပြု ရလို့ သူကိုယ်တိုင်လည်းဒုက္ခရောက်သလို စားသုံး သူလည်းဒုက္ခရောက်နိုင်တယ်ဆိုတာကို မသိတာသက်သက်တော့မဟုတ်ပါဘူး။ သိခဲ့ရင်လည်း ရှောင်လွှဲဖို့ မလွယ်သေးတဲ့အခြေအနေတွေရှိနေပါသေးတယ်။ အဓိကကတော့ စိုက်ပျိုးသူတွေရဲ့ စားဝတ်နေရေး၊ မိသားစုဘဝတွေက ဒီထုတ်ကုန်အပေါ်မူတည်နေလို့ပဲဖြစ်ပါတယ်။ လေးစားရပါသောဥက္ကဌကြီးခင်ဗျား။ ဈေးကွက်သဘောအရ ထုတ်လုပ်သူနှင့် စားသုံးသူဆိုပြီး တော့ နှစ်ပိုင်းရှိပါတယ်။ ထုတ်လုပ်မှုမှာ ကုန်ကျစရိတ်နည်းရင် ထုတ်လုပ်သူအတွက် အကျိုးရှိသလို ဈေးနှုန်းကောင်းကောင်းရရင်လည်း ထုတ်လုပ်သူအတွက်အကျိုးရှိပါတယ်။ ထုတ်လုပ်သူက သီးနှံ များများထွက်ဖို့ ဓာတ်မြေသြဇာများများသုံးပြီးတော့ သီးနှံမပျက်စီးဖို့အတွက် ပိုးသတ်ဆေးကို သုံးပါ တယ်။ အပြင်းစားပိုးသတ်ဆေးကိုသုံးရင်တော့ ကုန်ကျစရိတ်ကို လျှော့ချနိုင်သလို သီးနှံမပျက်စီးဖို့ကို လည်း ပိုပြီးစိတ်ချရစေပါတယ်။ အချုပ်အားဖြင့်ပြောရရင် အကျိုးအမြတ်များများရနိုင်တာဖြစ်ပါတယ်။ ဒါက ထုတ်လုပ်သူရဲ့ အကျိုးစီးပွားပါ။ အကယ်၍ စိုက်ပျိုးရေးဝန်ကြီးဌာနအနေနဲ့ ပညာပေးလို့ လယ်သမားက ဓာတ်မြေသြဇာလျှော့သုံးလာရင် အထွက်နှုန်းကျနိုင်သလို အပြင်းစားပိုးသတ်ဆေးတွေ မသုံးခဲ့ရင်လည်း သီးနှံပျက်စီးတတ်သလို ထုတ်လုပ်သူရဲ့ ကုန်ကျစရိတ်အနည်းငယ်မြင့်တက်လာပါ တယ်။ ကုန်ပစ္စည်းကလည်းပိုးကိုက်ခဲ့ရင် အနည်းငယ်အမြင်မလှလို့ ဈေးကွက်နိမ့်သွားနိုင်ပါတယ်။ လတ်တလောစိုက်ပျိုးသူရဲ့အကျိုးစီးပွားကိုတော့ ထိခိုက်လာပါတယ်။ ဒါပေမဲ့ ကျန်းမာရေးနဲ့ညီတော့ အစားအသောက်တော့ဖြစ်လာပါတယ်။ စားသုံးသူအတွက် အရည်အသွေးတက်လာတာ ဒါဟာ အားသာချက်ပါပဲ။ ဒါပေမဲ့ ဈေးနှုန်းနှင့်အရည်အသွေးကနှိုင်းယှဉ်စဉ်းစားစရာဖြစ်လာပါတယ်။ စိုက်ပျိုး သူရဲ့ အကျိုးစီးပွားနဲ့ စားသုံးသူရဲ့ အကျိုးစီးပွားအားပြိုင်လာပါတယ်။ ဒီနေရာမှာ စိုက်ပျိုးထုတ်လုပ်သူ နဲ့ စားသုံးသူကြားအကျိုးစီးပွားရဲ့ ပဋိပက္ခဖြစ်လာပါတယ်။ ဆိုလိုတာက အရည်အသွေးကနည်းနည်း ကျပြီး ဈေးနှုန်းကနည်းနည်းတက်တာနဲ့ စားသုံးသူကလက်မခံချင်ဖြစ်လာမှာပါ။ ဒါကြောင့် စားသုံးသူ ကိုယ်တိုင်လည်း အစားအသောက်နှင့်ပတ်သက်ပြီးတော့ ကျန်းမာရေးအသိပညာရှိဖို့လိုအပ်ပါတယ်။ ဒီလိုပြဿနာတက်ရင် ဘယ်နေရာကိုဥပဒေနှင့်ထိန်းညှိမလဲ။ ဘယ်နေရာကို ပညာပေးမလဲ။ ဘယ်နေရာမှာ အစိုးရကထောက်ပံ့ပေးမလဲဆိုတာတွေကို အဖြေရှာပြီးတော့ အကောင်အထည်ဖော် ရမှာ ဖြစ်ပါတယ်။ ဒီနေရာမှာ ငွေချေးပေးတာသက်သက်က အဖြေမဟုတ်ဘူး။ အဆင်ပြေသူတချို့ ရှိနိုင်သလို ပိုပြီးအကြွေးသံသရာလည်သွားတဲ့သူတွေလည်း ပေါ်ထွက်နိုင်တာဖြစ်ပါတယ်။ လေးစားရပါသောလွှတ်တော်ဥက္ကဋ္ဌကြီးခင်ဗျား။ စီးပွားရေးမှာ စိုက်ပျိုးရေး၊ စက်မှုနှင့် ဝန်ဆောင်မှုဆိုပြီး ကဏ္ဍသုံးရပ်ရှိတဲ့နေရာမှာ အသိပညာရှင်၊ အတတ်ပညာရှင်၊ လုပ်ငန်းရှင်တွေ ရင်းနှီးမြှုပ်နှံကြတဲ့နေရာဟာ အမြတ်နည်းတဲ့လယ်ယာကဏ္ဍမှာ ရင်းနှီးမြှုပ်နှံမှုအလွန့်အလွန်နည်းပါ တယ်။ စိုက်ပျိုးရေးကဏ္ဍအမည်ခံပြီး ငွေချေးတဲ့လုပ်ငန်း၊ လယ်ထွန်စက်ရောင်းခြင်း၊ ရိတ်သိမ်းခြွေလေ့ စက်ရောင်းတာ၊ ဓာတ်မြေသြဇာရောင်းတာ စတဲ့ ဝန်ဆောင်မှုဆန်တဲ့လုပ်ငန်းတွေကိုသာ ဝင်ရောက် ရင်းနှီးမြှုပ်နှံကြသူတွေများပါတယ်။ ဒီလိုဝန်ဆောင်မှုတွေကလည်း စိုက်ပျိုးရေးသမားတွေအတွက် ရှင်းလင်းပြတ်သားသိရှိမှုနည်းပြီးတော့ နောက်ဆက်တွဲပြဿနာတွေအမြဲရှိတတ်ပါတယ်။ ဒီအခြေအနေ ကလည်း သေသေချာချာသုံးသပ်ရဖို့လိုပါတယ်။ လေးစားရပါသောဥက္ကဋ္ဌကြီးခင်ဗျား။ ဒီနေရာမှာ အလျဉ်းသင့်လို့ ကျွန်တော်တို့ရဲ့ လူမှုပတ်ဝန်းကျင်(Socid Environment)မှာ တရားသေစံသတ်မှတ်မှုတွေကြောင့် စိုက်ပျိုးရေးအောင်မြင်ဖို့အတွက် အခက်အခဲကို ပိုပြီးရင်ဆိုင်နေရတာတွေကိုလည်း ထည့်သွင်းစဉ်းစားဖို့လိုပါမယ်။ အဲဒါ ကတော့ ပညာမတတ်ရင် လယ်လုပ်ရမယ်။ ပညာတတ်ရင် လယ်လုပ်စရာမလိုဘူး။ ဝန်ထမ်းလုပ်ရင် နေရိပ်ထဲမှာ စားပွဲတစ်လုံးနဲ့ အေးအေးဆေးဆေးဘဝကို ဖြတ်သန်းလို့ရတယ်ဆိုပြီး စဉ်းစားကြတာ ဖြစ်ပါတယ်။ မိဘဆွေမျိုးတွေက ဂုဏ်ယူကြတာ၊ သွန်သင်ကြတာဖြစ်ပါတယ်။ ဒီအယူအဆတွေ ပိုလို့ ခိုင်မာဖို့ထောက်ပံ့ပေးတာကတော့ ဝန်ထမ်းတချို့က အမှန်တကယ်ချမ်းသာလာတတ်ကြတာပါပဲ။ လစာနည်းပေမဲ့ အစပဲဒုက္ခရောက်တာ ရာထူးတက်သွားရင် ဘယ်လိုကြီးပွားနိုင်တယ်ဆိုတာကို ဥပမာ ပေးစရာတွေများလာတဲ့အခါ မကြီးပွားနိုင်တဲ့လယ်ယာလုပ်ငန်းကို ပညာတတ်လူငယ်တွေ စွန့်ခွာ ရခြင်းရဲ့ အကြောင်းရင်းတစ်ရပ်ဖြစ်ပါတယ်။ လယ်လုပ်ရင်တော့ ပင်ပန်းမယ်။ ဂုဏ်မရှိဘူး။ မကြီးပွား နိုင်ဘူးဆိုတာ ကျိန်းသေနေလို့ပါပဲ။ ဒါကြောင့် ပညာတတ်တွေက လယ်ကိုစွန့်ခွာ။ ကြီးပွားတိုးတက်ချင် သူတွေက နိုင်ငံခြားကို ထွက်ကြဆိုတော့ လယ်ယာကဏ္ဍမှာ မဖြစ်မနေလုပ်ရမယ့်သူတွေကကျတော့ မျှော်လင့်ချက်မဲ့တဲ့အလုပ်ကို လုပ်ကိုင်နေရတယ်လို့ ခံယူလာကြတာကလည်း လက်ရှိအခြေအနေမှန် ဖြစ်ပါတယ်။ မိမိရပ်တည်နေထိုင်မှုပုံစံ၊ မိမိဘဝကိုတန်ဖိုးထားတတ်သူတွေက သူတစ်ပါးကို အမှန်တကယ်တန်ဖိုးထားတတ်ကြတဲ့သဘာဝကို အလေးအနက်ထားဖို့ လိုပါတယ်။ ဒါကြောင့် လွှတ်တော်က တင်လာတဲ့အဆိုအပေါ်မှာ စဉ်းစားအဖြေရှာရှင်းလင်းတင်ပြနေခြင်းထက် ပြည်ထောင်စု အစိုးရအနေနဲ့ လယ်ယာကဏ္ဍတစ်ခုလုံးကို အသေးစိတ်သုံးသပ်ပြီး ဖြေရှင်းရမယ့်အချိန်အခါ ရောက်လို့နေပါပြီ။ အဲဒီလိုမဖြေရှင်းဘဲ ပညာပေးရုံနဲ့ဆိုရင်တော့ ကျွန်တော်တို့လူမျိုးတွေ ဓာတ်မြေသြဇာ၊ ပိုးသတ်ဆေးရဲ့ဒဏ်ကို ခံစားမရမှာမလွဲပါဘူး။ ကူးစက်ခြင်းမဟုတ်တဲ့ ရောဂါဆိုးတွေရဲ့ နှိပ်စက်မှုကိုခံစားရင်း လုံးပါးပါးကာ တခြားသောကဏ္ဍတွေမှာပါ ချွတ်ခြုံ ကျတဲ့ဒဏ်ကို မခံစား ရသေးခင် ဝန်ကြီးဌာနတွေအနေနဲ့ ဘာတွေလုပ်နေတယ်။ အကောင်အထည်ဖော်နေတယ်ဆိုတာထက် ဘယ်လိုရလဒ်တွေဖြစ်နေပြီဆိုတဲ့ အဖြေတွေကို ထုတ်နိုင်လာပါစေလို့ ဆုတောင်းရင်းနဲ့ပဲ အဆိုကို ထောက်ခံဆွေးနွေးအပ်ပါတယ်။ အားလုံးကျေးဇူးတင်ပါတယ်။</speech>
<title>ဦးမြင့်သိန်း၊ ဝက်လက်မဲဆန္ဒနယ်က တင်သွင်းသည့်အဆိုနှင့်စပ်လျဉ်း၍ သက်ဆိုင်ရာ ပြည်ထောင်စုအဆင့်အဖွဲ့အစည်းဝင်က ပြန်လည်ရှင်းလင်းဆွေးနွေးခြင်းနှင့် လွှတ်တော်၏ အဆုံးအဖြတ်ရယူခြင်း</title>
<speech type='speaker'>အစီအစဉ် ၈ ဖြစ်ပါတယ်။ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီး ဌာနက ပြန်လည်ရှင်းလင်းဆွေးနွေးရန် ဖြစ်ပါတယ်</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency>လေးစားအပ်တဲ့ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ စစ်ကိုင်း တိုင်းဒေသကြီး၊ ဝက်လက်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးမြင့်သိန်းအနေနဲ့ ပြည်သူတွေနေ့တဓူဝစားသောက်နေရတဲ့ စိုက်ပျိုးရေးထုတ်ကုန်အစားအစာတွေ ဘေးအန္တရာယ် ကင်းရှင်းရေး၊ ယင်းစိုက်ပျိုးရေးထုတ်ကုန်တွေကို ထုတ်လုပ်တဲ့အဓိကတောင်သူလယ်သမားတွေ အသုံးပြုရတဲ့ လယ်ယာသွင်းအားစုဖြစ်တဲ့ ဓာတ်မြေဩဇာပိုးသတ်ဆေးတွေကို စနစ်တကျ ထည့်သွင်း သုံးစွဲနိုင်ရေး၊ အပြင်းစားဆေးတွေတင်သွင်းရောင်းချဖြန့်ဖြူးတဲ့ ကုန်သွယ်မှုအပိုင်း ဒီကဏ္ဍသုံးရပ် အပေါ်မှာ အခြေတည်ပြီးတော့ ထိန်းကျောင်းဆောင်ရွက်သွားနိုင်ဖို့အတွက် ပြည်ထောင်စုအစိုးရကို တိုက်တွန်းတဲ့အဆို ဖြစ်တဲ့ အဆိုကောင်းတစ်ရပ်ပါ။ ဒီအဆိုနဲ့ပတ်သက်ပြီးတော့ လွှတ်တော် ကိုယ်စားလှယ်ကြီးကိုလည်း ကျေးဇူးတင်ရှိပါကြောင်း ဝန်ကြီးဌာနအနေနဲ့ ပဏာမဦးစွာ တင်ပြအပ်ပါ တယ်။ ဥက္ကဋ္ဌကြီးခင်ဗျား။ အဆိုနဲ့ပတ်သက်ပြီး ဆက်စပ်ဝန်ကြီးဌာနတွေဖြစ်တဲ့ စီးပွားရေးနှင့် ကူးသန်းရောင်းဝယ်ရေးဝန်ကြီးဌာန၊ ကျန်းမာရေးနှင့် အားကစားဝန်ကြီးဌာနတို့ရဲ့ စိစစ်သဘောထား မှတ်ချက်အပြုအမူများနှင့်အတူပေါင်းစပ်ပြီး စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနမှ ပြန်လည်ရှင်းလင်းဆွေးနွေးတင်ပြပါ့မယ်။ အဆိုအပေါ်မှာလည်းပဲ လွှတ်တော်ကိုယ်စားလှယ်ကြီးများ ကလည်းပဲ ရှုထောင့်အသွယ်သွယ်ကနေ သုံးသပ်ဆွေးနွေးခဲ့ကြပြီးဖြစ်ပါတယ်။ ဥက္ကဋ္ဌကြီးခင်ဗျား။ အဆိုမှာပါတဲ့ အကြောင်းချင်းရာများနဲ့စပ်လျဉ်းပြီး ပြည်ပကတင်သွင်းလာတဲ့ ဓာတ်မြေသြဇာ၊ ပိုးသတ်ဆေးအပါအဝင် လယ်ယာသုံးစက်ကိရိယာများ၊ လယ်ယာသွင်းအားစုများနဲ့ စပ်လျဉ်းလို့ စီးပွားရေးနှင့်ကူးသန်းရောင်းဝယ်ရေးဝန်ကြီးဌာနအနေနဲ့လည်းပဲ သွင်းကုန်လိုင်စင် ကုန်သွယ်ခွင့်များ ကိုစီမံဖန်တီးပြီးတော့ ဆောင်ရွက်ပေးလျက်ရှိပါတယ်။ ဝန်ကြီးဌာနအနေနဲ့ ပြဋ္ဌာန်းထားတဲ့မြေဩဇာ ဥပဒေပါ ကော်မတီရဲ့ ခွင့်ပြုချက်အရ ဓာတ်မြေသြဇာတွေကိုတင်သွင်းဖို့ထောက်ခံချက်၊ ပိုးသတ်ဆေး မှတ်ပုံတင်အဖွဲ့ရဲ့ ပိုးသတ်ဆေးများ တင်သွင်းခွင့်ထောက်ခံချက်နှင့် ဈေးနှုန်းထောက်ခံချက်တို့နဲ့ စိစစ် ပြီးတော့လည်းပဲ ကုန်သွယ်ရေးဦးစီးဌာနမှ သွင်းကုန်လိုင်စင်ခွင့်ပြု ပေးလျက်ရှိပါတယ်။ အကောက်ခွန် ဦးစီးဌာနအနေနဲ့လည်း တင်သွင်းလာတဲ့ကုန်ပစ္စည်းတွေကို သွင်းကုန်လိုင်စင်ပါ ဖော်ပြချက်များနှင့် ကိုက်ညီမှုရှိ/မရှိ အကောက်ခွန်လုပ်ထုံးလုပ်နည်းနှင့်အညီ စိစစ်ဆောင်ရွက်လျက်ရှိပါတယ်။ တစ်ဖက်မှာလည်းပဲတရားမဝင်ကုန်ပစ္စည်းတွေ တင်သွင်းနိုင်တဲ့ နယ်စပ်တစ်လျှောက်မှာ ရှိတဲ့ဝင်/ထွက်အပေါက်တွေကနေ ဝင်ရောက်မှုမရှိစေရေးအတွက်ကိုလည်းပဲ ကုန်သွယ်မှု လမ်းကြောင်းပေါ်မှာရှိတဲ့ အမြဲတမ်းစစ်ဆေးရေးစခန်းတွေ၊ တိုင်းဒေသကြီး/ ပြည်နယ်အစိုးရအဖွဲ့တွေ ကဖွဲ့စည်းထားတဲ့ တရားမဝင်ကုန်သွယ်မှုတားဆီးထိန်းချုပ်ရေး အထူးအဖွဲ့တွေနဲ့လည်းပဲ တားဆီး ဖမ်းဆီးဆောင်ရွက်လျက်ရှိပါတယ်။ စာရင်းတွေအရပြန်ကြည့်မယ်ဆိုရင် မိမိတို့နိုင်ငံမှာသုံးတဲ့ လယ်ယာသွင်းအားစုတွေဖြစ်တဲ့ ဓာတ်မြေသြဇာမှာ နှစ်စဉ်ပျမ်းမျှတန်ချိန် တစ်သိန်းခွဲ၊ တန်ဖိုးအားဖြင့် အမေရိကန်ဒေါ်လာသန်း ၃၀၀ ဖိုးရှိပါတယ်။ ပိုးသတ်ဆေးအနေနဲ့ နှစ်စဉ်တန်ချိန်ပျမ်းမျှခြင်းအားဖြင့် တစ်သောင်းခွဲ၊ တန်ဖိုးအားဖြင့် အမေရိကန်ဒေါ်လာ သန်း ၅၀ ဖိုးရှိပါတယ်။ ဥက္ကဋ္ဌကြီးခင်ဗျား။ စီးပွားရေးနှင့်ကူးသန်းရောင်းဝယ်ရေးဝန်ကြီးဌာန စားသုံးသူရေးရာ ဦးစီးဌာနအနေနဲ့ တိုင်းဒေသကြီး/ ပြည်နယ်စားသုံးသူ အငြင်းပွားမှုဖြေရှင်းရေးအဖွဲ့တွေ ဖွဲ့စည်းပြီး တော့ဈေးကွက်အတွင်းရောင်းချ လျက်ရှိတဲ့ စားသောက်ကုန်၊ လူသုံးကုန်ပစ္စည်းတွေ ဘေးအန္တရာယ်ရှိ/မရှိ ဈေးကွက်စောင့်ကြည့် စစ်ဆေးပြီးတော့ အန္တရာယ်ရှိတဲ့ကုန်ပစ္စည်းတွေ သိမ်းဆည်းခြင်းများ၊ ဖျက်ဆီးခြင်းများကိုလည်းဆောင်ရွက်လျက်ရှိပါတယ်။ အရေးယူဆောင်ရွက်မှုများလည်းရှိပါတယ်။ ဈေးကွက်တွေကို သွားရောက် စစ်ဆေးပညာပေးခြင်းလုပ်ငန်းစဉ်ကို ၂၀၁၇ ခုနှစ်မှစပြီး အကောင်အထည်ဖော် ဆောင်ရွက်လျက်ရှိ ကြောင်း တင်ပြအပ်ပါတယ်။ စိုက်ပျိုးရေးဦးစီးဌာနအနေနဲ့ စိုက်ပျိုးရေးထုတ်ကုန်အစားအစာတွေ ဘေးအန္တရာယ်ကင်းရှင်း စေဖို့ရည်ရွယ်ပြီးတော့ သီးနှံစိုက်ပျိုးရမည့်မျိုးရွေးချယ်ချိန်မှစပြီး အပင်ခူးဆွတ်ရိတ်သိမ်းချိန်အထိ စိုက်ပျိုးရေးဆိုင်ရာအလေ့အကျင့်ကောင်းများ(GAP)စနစ်နဲ့ ဆောင်ရွက်နိုင်ဖို့၊ ပိုးသတ်ဆေးသုံးစွဲမှု လျှော့ချပြီး ဘက်စုံသီးနှံကာကွယ်ရေးစနစ်တွေ ပေါင်းစပ်အသုံးပြုနိုင်ဖို့၊ ပိုးသတ်ဆေးများကို စနစ်တကျလုံခြုံစွာ အန္တရာယ်ကင်းရှင်းစွာသုံးစွဲနိုင်ဖို့၊ အခါမလပ်ပညာပေးဆောင်ရွက်လျက်ရှိကြောင်း တင်ပြအပ်ပါတယ်။ တစ်ဖက်မှာလည်းပဲ ဓာတုကင်းလွတ်စိုက်ပျိုးနည်းနှင့် သဘာဝပိုးသတ်ဆေးတွေ အလွယ်တကူဖော်စပ်သုံးစွဲနည်းသင်တန်းများ၊ သဘာဝမြေဆွေးပြုလုပ်သုံးစွဲနည်းများကိုလည်းပဲ ဝန်ထမ်းများအား သင်တန်းများဖွင့်လှစ်ဆောင်ရွက်ပေးလျက်ရှိကြောင်း တင်ပြအပ်ပါတယ်။ နည်းပညာပြန့်ပွားရေးလုပ်ငန်းတွေမှာ တောင်သူပညာပေးရေးသင်တန်းအပါအဝင် ဆွေးနွေးပွဲများ ကိုလည်းပဲ ပြည်သူများသိမြင်နိုင်ဖို့အတွက် Public Awareness ရအောင်ပုံမှန်ဆောင်ရွက်လျက် ရှိပါတယ်။ သို့သော်ငြားလည်းပဲ လက်ရှိအခြေအနေမှာ ရောင်းဝယ်ဖောက်ကားမှုနဲ့ ယင်းနဲ့စပ်လျဉ်းတဲ့ လုပ်ငန်းတွေမှာ ပါဝင်ပတ်သက်တဲ့အနေအထားတွေမှာ ကုန်သွယ်မှုကျင့်ဝတ်လို့ခေါ်တဲ့ Business Ethics လျော့ပါးနေတဲ့အနေအထားကြောင့် မလိုလားအပ်တဲ့ကိစ္စရပ်တွေလည်းပဲ ရှိတယ်ဆိုတဲ့ အကြောင်းကိုလည်းပဲတင်ပြအပ်ပါတယ်။ ဥက္ကဌကြီးခင်ဗျား။ Power Point အသုံးပြု ရှင်းလင်းခွင့်ပြုနိုင်ပါရန် တင်ပြအပ်ပါတယ်။ သီးနှံစိုက်ပျိုးရေးကဏ္ဍမှာ ပိုးသတ်ဆေးသုံးစွဲမှုကိုဥပဒေနှင့်အညီ လိုက်နာကျင့်သုံးဖို့ရည်ရွယ်ပြီးတော့ ပိုးသတ်ဆေးလက်လီလက်ကားအရောင်းဆိုင်တွေ၊ ပိုးသတ်ဆေးကုမ္ပဏီဝန်ထမ်းတွေ၊ ပိုးသတ်ဆေး ကိုင်တွယ်အသုံးပြု နေသူများနဲ့ ခြင်ဆေးခွေအပါအဝင် ထုတ်လုပ်ရောင်းချသူတွေကို Pest Control လို့ခေါ်တဲ့ထိန်းချုပ်မှုလုပ်ငန်းတွေမှာ ဝန်ဆောင်မှုလုပ်ကိုင်နေသူတွေနဲ့ စိုက်ပျိုးရေးပိုင်းဆိုင်ရာဆောင်ရွက်နေသူများ၊ သီးနှံစိုက်ပျိုးထုတ်လုပ်ရောင်းချသူများတို့ကို လက်မှတ်ရပိုးသတ်ဆေး သုံးစွဲမှုသင်တန်းကိုလည်းပဲ ပုံမှန်ဖွင့်လှစ်ဆောင်ရွက်ပေးလျက်ရှိပါတယ်။ ထို့အတူဈေးကွက်အတွင်း ရောင်းချနေတဲ့မြေသြဇာ၊ ပိုးသတ်ဆေး၊ ပေါင်းသတ်ဆေးများ စံချိန်စံညွှန်းနဲ့ကိုက်ညီရေး၊ အတုအပ ကင်းစင်ရေးနဲ့ တရားမဝင်ဖြန့်ဖြူးရောင်းချနေမှုတွေကို တားဆီး ဆောင်ရွက်နိုင်ဖို့အတွက် မိမိတို့ ဝန်ကြီးဌာနအောက်မှာရှိတဲ့ စိုက်ပျိုးရေးဦးစီးဌာန၊ တိုင်းဒေသကြီး/ ပြည်နယ်ဦးစီးမှူးတွေက ဦးဆောင်ပြီး ဓာတ်မြေသြဇာ၊ မျိုးစေ့၊ ပိုးသတ်ဆေးဆိုင်ရာတာဝန်ခံတွေနဲ့ ဖွဲ့စည်းထားတဲ့ကြီးကြပ် စစ်ဆေးရေးအဖွဲ့၊ ခရိုင်အလိုက်ခရိုင်ဦးစီးမှူးကဦးဆောင်တဲ့ မြေပြင်ကွင်းဆင်းစစ်ဆေးရေးအဖွဲ့တွေနဲ့ ဥပဒေ၊ လုပ်ထုံးလုပ်နည်းများနှင့်အညီ စစ်ဆေးကြပ်မတ်အရေးယူ ဆောင်ရွက်လျက်ရှိပါတယ်။ သက်ဆိုင်ရာပုဂ္ဂလိက လုပ်ငန်းရှင်တွေကိုလည်းပဲ ပြဋ္ဌာန်းထားတဲ့ ဥပဒေ၊ လုပ်ထုံးလုပ်နည်းတွေနဲ့ အညီ ဆောင်ရွက်ကြဖို့ ပညာပေးနှိုးဆော်မှုလုပ်ငန်းတွေကိုလည်းပဲ ဆောင်ရွက်လျက်ရှိကြောင်း တင်ပြ အပ်ပါတယ်။ ဥက္ကဌကြီးခင်ဗျား။ ပြည်သူ့ကျန်းမာရေးဦးစီးဌာန၊ လုပ်ငန်းခွင်နှင့် ပတ်ဝန်းကျင်ကျန်းမာရေး ဌာနခွဲအနေနဲ့ စိုက်ပျိုးရေးလုပ်ငန်းသုံး ဓာတုပစ္စည်းများကို ဘေးအန္တရာယ်ကင်းရှင်းစွာ အသုံးပြုနည်း ကို အခြေခံကျန်းမာရေးဝန်ထမ်းတွေကိုဝေငှပြီး Mobile Tablet တွေ၊ ကျန်းမာရေးဆိုင်ရာစံပြုအချက်အလက်များပါတဲ့စာအုပ်၊ လုပ်ငန်းခွင်နှင့် ပတ်ဝန်းကျင် ကျန်းမာရေးဆိုင်ရာဆရာဝန်များကို သင်ကြားပို့ချတဲ့သင်ခန်းစာတွေ ထည့်သွင်းဖော်ပြပြီး ပြည်သူလူထုအသိပညာမြင့်မားတိုးတက်အောင်ဆောင်ရွက်ပေးလျက်ရှိပါတယ်။ ပြည်သူလူထုအတွင်း လတ်တလော ပိုးသတ်ဆေးအဆိပ်သင့်မှု ကိစ္စရပ်များနှင့်ပတ်သက်ပြီး ကွင်းဆင်းစစ်ဆေးခြင်း၊ ပိုးသတ်ဆေးနည်းပညာလုပ်ငန်းအဖွဲ့မှ ကိုယ်စားလှယ်အဖြစ် ပါဝင်ဆောင်ရွက်ခြင်း၊ ပိုးသတ်ဆေးအဆိပ်သင့်မှုကို သိရှိနိုင်တဲ့ဓာတ်ခွဲစစ်ဆေး ခြင်းနဲ့ ကိုင်တွယ်အသုံးပြုသူ များ၏ကျန်းမာရေးနှင့်ပတ်သက်တဲ့ သုတေသနလုပ်ငန်းတွေကိုလည်းပဲ တစ်ဖက်မှာယှဉ်တွဲ ဆောင်ရွက်လျက်ရှိကြောင်း တင်ပြအပ်ပါတယ်။ ဥက္ကဌကြီးခင်ဗျား။ စိုက်ပျိုးရေးထုတ်ကုန်အစားအစာတွေ ဘေးအန္တရာယ်ကင်းရှင်းရေးနဲ့ ဂေဟ စနစ်မပျက်စီးစေရေးတို့အတွက် ဓာတ်မြေသြဇာနှင့် ပိုးသတ်ဆေးတွေ စနစ်တကျသုံးစွဲတတ်စေဖို့ ပညာပေးမှုလေ့ကျင့်သင်ကြားပေးမှုများကို ဆက်စပ်ဝန်ကြီးဌာနများနှင့် ပူးပေါင်းဆောင်ရွက်လျက်ရှိတဲ့ နည်းတူ တင်သွင်း၊ ဖြန့်ဖြူးမှုအပိုင်းမှာလည်းပဲ ဝန်ကြီးဌာနအသီးသီးက သက်ဆိုင်ရာပြဋ္ဌာန်းထားတဲ့ ဥပဒေများလုပ်ထုံးလုပ်နည်းများနှင့်အညီ စိစစ်ကြပ်မတ်တားဆီးရေးလုပ်ငန်းတွေကို ထိန်းကြောင်း ပြီးတော့မှစဉ်ဆက်မပြတ်အကောင်အထည်ဖော် ဆောင်ရွက်မှုရှိနေတဲ့အလျောက် ယခုလွှတ်တော် ကိုယ်စားလှယ်ကြီးရဲ့ အဆိုပါလုပ်ငန်းအစီအမံများနှင့် မိမိတို့ရဲ့ စီမံဆောင်ရွက်နေမှုတွေဟာ ညီညွတ်မှုရှိနေတဲ့အတွက် အဆိုအားမှတ်တမ်းတင်ထားရှိသင့်ပါကြောင်း ပြန်လည်ရှင်းလင်းဆွေးနွေး တင်ပြအပ်ပါတယ်။</speech>
<speech type='speaker'>အဆိုရှင်သဘောထားပြောပါ</speech>
<speech><mp id='369'>ဦးမြင့်သိန်း(ဝက်လက်မဲဆန္ဒနယ်)</mp>လေးစားရပါတဲ့ လွှတ်တော်ဥက္ကဋ္ဌကြီးနှင့် အားလုံးမင်္ဂလာပါ။ ကျွန်တော်ကတော့ စစ်ကိုင်းတိုင်းဒေသကြီး၊ ဝက်လက်မဲဆန္ဒနယ်မှ ပြည်သူ့ လွှတ်တော်ကိုယ်စားလှယ် ဦးမြင့်သိန်း ဖြစ်ပါတယ်။ ကျွန်တော့်အဆိုကို အကြံပြု ထောက်ခံဆွေးနွေး ကြတဲ့ ကိုယ်စားလှယ်ကြီးများနဲ့ ဝန်ကြီးကိုလည်း ကျေးဇူးတင်ပါတယ်။ ဒီအဆိုနှင့်ပတ်သက်ပြီးတော့ ကျွန်တော် ဒီအဆိုတင်ရတဲ့အကြောင်းကတော့ ကျွန်တော်တို့ နေ့စဉ်စားသုံးနေတဲ့ထမင်းစားစားပွဲဝိုင်း တွေမှာ အဆိပ်နှင့်မကင်းဘူးဆိုတာကို လူတိုင်းသတိထားမိကြစေ။ နေ့စဉ်စားသုံးနေတဲ့အစားအစာများ ဘေးကင်းလုံခြုံပြီး အာဟာရပြည့်ဝတဲ့စိုက်ပျိုးရေးထုတ်ကုန်များကို တောင်သူလယ်သမားများအနေနဲ့ ထုတ်လုပ်နိုင်ရေး၊ ဓာတ်မြေသြဇာနှင့် ပိုးသတ်ဆေးများကို အမျိုးအစားမှန်ကန်ပြီး၊ အချိုးအစားမှန်ကန် ပြီး နည်းစနစ်တကျအသုံးပြုနိုင်ရေးကို စနစ်တကျအသုံးပြုနိုင်ရေးကို အသိပညာများရရှိစေရန် ဓာတု သွင်းအားစုများ အလွန်အကျွံသုံးစွဲလျှင် မြေများပျက်စီးခြင်း၊ သီးနှံအထွက်နှုန်းများကျဆင်းခြင်း၊ ပတ်ဝန်းကျင်သယံဇာတများပျက်စီးခြင်းတို့ကို နားလည်လာစေရန်၊ အပင်နှင့် အပင်များရဲ့ ပတ်ဝန်းကျင်ဂေဟစနစ်များပျက်စီးလျှင် တဖြည်းဖြည်းစိုက်ပျိုးသောဂန္တာရမြေအဖြစ် ဖြစ်သွားနိုင်သည် ကို သတိပြုကြစေရန်၊ ဓာတုဓာတ်ကြွင်းပါတဲ့အစားအစာများကြောင့် ရောဂါဆန်းများဖြစ်ပွားခြင်း၊ အစာအိမ်အဆိပ်သင့်ခြင်း၊ နာတာရှည်ဖြစ်ခြင်း၊ သေဆုံးခြင်း၊ လူ့သက်တမ်းများ တိုတောင်းခြင်းများကို ပြည်သူများနားလည်သိရှိလာစေရန်၊ စီးပွားရေးလုပ်ငန်းရှင်များအနေနဲ့လည်း မိမိတို့အကျိုးအမြတ် တစ်ခုတည်းကို ဦးစားမပေးဘဲ ပြည်သူတို့ရဲ့ ကျန်းမာရေးကို တာဝန်ယူမှု၊ တာဝန်ခံမှုရှိစေရန်၊ စားသုံးသူများအတွက် အန္တရာယ်ကင်းသည့် အစားအစာများကို စားသုံးနိုင်ရန်၊ နိုင်ငံတော်ထုတ်လုပ် သူများ၊ ဖြန့်ဖြူးသူများ၊ စားသုံးသူများအားလုံး ပူးပေါင်းဆောင်ရွက်မှသာ ကျန်းမာပျော်ရွှင်တဲ့ ပတ်ဝန်းကျင်ကို ဖန်တီးနိုင်ရန်စတဲ့ရည်ရွယ်ချက်တွေနဲ့ အဆိုကိုတင်သွင်းခဲ့သော်လည်းပဲ ဝန်ကြီးဌာန က ဆောင်ရွက်နေပြီဖြစ်တဲ့အတွက် ကျွန်တော့်ရဲ့ အဆိုကို မှတ်တမ်းတင်ပေးပါရန် လေးစားစွာတင်ပြ အပ်ပါတယ်ခင်ဗျား။ ကျေးဇူးတင်ပါတယ်။</speech>
<speech type='speaker'>ဒီနေရာမှာ လွှတ်တော်ကိုယ်စားလှယ်များ သတိပြုဖို့ တစ်ခုတင်ပြချင်ပါတယ်။ ထပ်မံမေးမြန်းတဲ့အချိန်မှာ အဆိုရှင်ရဲ့ သဘောထားကို မေးမြန်းခြင်းဖြစ်ပါတယ်။ အစီရင်ခံစာပေါ် ဆွေးနွေးခြင်းမဟုတ်တဲ့အတွက် ပြန်လည်ရှင်းလင်းဖို့မလိုအပ်ပါဘူး။ ဒါကြောင့် ရံဖန်ရံခါမှာ ပြန်လည် ရှင်းလင်းနေတာတွေရှိတဲ့အတွက် မိမိလွှတ်တော်ဥက္ကဋ္ဌအနေနဲ့ တားမြစ်ခဲ့ရတာရှိပါတယ်။ နောင်ကျရင် မိမိဆွေးနွေးတဲ့အဆိုအပေါ်မှာပဲ ဝန်ကြီးဌာနပြောသွားတဲ့သဘောထားအပေါ်မှာပဲ သဘောထားပြုဖို့ ဖြစ်ပါတယ်</speech>
<speech type='speaker'>လွှတ်တော်ကိုယ်စားလှယ်များခင်ဗျား။ ဦးမြင့်သိန်း၊ ဝက်လက်မဲဆန္ဒနယ်က တင်သွင်းသွားတဲ့အဆိုကို ကိုယ်စားလှယ် ၁၀ ဦးကဆွေးနွေးပြီး စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက အဆိုအား မှတ်တမ်းတင်သင့်ကြောင်း ရှင်းလင်းခဲ့ပါတယ်။ အဆိုရှင် ကလည်း မှတ်တမ်းတင်ပေးရန် ရှင်းလင်းပြောကြားသွားပါတယ်။ ဒါကြောင့် ဒီအဆိုနှင့်စပ်လျဉ်းပြီး မှတ်တမ်းတင်ရန်လွှတ်တော်က သဘောတူပါသလားခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type='speaker'>သဘောမတူတဲ့သူရှိပါသလားခင်ဗျား။ သဘောမတူတဲ့သူမရှိတဲ့အတွက် ဦးမြင့်သိန်း တင်သွင်းသွားတဲ့အဆိုကို လွှတ်တော်က မှတ်တမ်းတင်သင့်ကြောင်း ကြေညာပါတယ်</speech>
</MotionSection>
</discussion>
<postface>
<title>ဒုတိယအကြိမ် ပြည်သူ့လွှတ်တော် (၁၃)ကြိမ်မြောက်ပုံမှန်အစည်းအဝေး (၁၉)ရက်မြောက်နေ့ ရပ်နားကြောင်းနှင့် အစည်းအဝေး (၂၀)ရက်မြောက်နေ့ဆက်လက်ကျင်းပမည့် နေ့ရက်နှင့်အချိန်ကို ကြေညာခြင်း</title>
<speech type='speaker'>အစီအစဉ် ၉ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ ဒုတိယအကြိမ် ပြည်သူ့လွှတ်တော် (၁၃) ကြိမ်မြောက်ပုံမှန်အစည်းအဝေး (၁၉)ရက်မြောက်နေ့ကို ရပ်နားပါမယ်။ ဒုတိယအကြိမ် ပြည်သူလွှတ်တော် (၁၃)ကြိမ်မြောက်ပုံမှန်အစည်းအဝေး (၂၀)ရက် မြောက်နေ့ကို ၂၀၁၉ ခုနှစ်၊ စက်တင်ဘာလ ၁၃ ရက်(သောကြာနေ့) နံနက် ၁၀ နာရီအချိန်မှာ ဆက်လက်ကျင်းပမှာဖြစ်ကြောင်းနှင့် ယနေ့အတွက် အစည်းအဝေးပြီးဆုံးကြောင်း ကြေညာပါတယ်။ (ဩဘာသံများ)</speech>
<speech type='mc'>ပြည်သူ့လွှတ်တော်ဥက္ကဋ္ဌ ပြန်လည်ထွက်ခွာပါပြီခင်ဗျား။</speech>
<speech type='mc'>အားလုံးထွက်ခွာနိုင်ပါပြီခင်ဗျား။</speech>
<p>ဒုတိယအကြိမ် ပြည်သူ့လွှတ်တော် (၁၃) ကြိမ်မြောက်ပုံမှန်အစည်းအဝေး (၁၉)ရက်မြောက်နေ့ ကို ၁၃၅၀ နာရီအချိန်တွင် ရပ်နားပါသည်။</p>
</postface>
</transcript>
</doc>
