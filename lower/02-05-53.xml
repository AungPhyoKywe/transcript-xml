<doc>
<docinfo>
<docno>02-05-53.xml</docno>
<pdf>02-05-53.pdf</pdf>
<term value='02'>ဒုတိယအကြိမ်</term>
<session value='05'/>
<sittingday value='53'> </sittingday>
<legislature value='lower'>ပြည်သူ့လွှတ်တော်</legislature>
<title>
ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၅၃)ရက်မြောက်နေ့မှတ်တမ်း
</title>
<date value='30-08-2017'>၁၃၇၉ ခုနှစ်၊ တော်သလင်းလဆန်း ၉ ရက် (၂ဝ၁၇ ခုနှစ်၊ သြဂုတ်လ ၃ဝ ရက်) (ဗုဒ္ဓဟူးနေ့)</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၅၃)ရက်မြောက်နေ့ကို နံနက် ၁၀း၀၀ နာရီအချိန်၌ စတင်ကျင်းပပါသည်။ ပြည်သူ့လွှတ်တော်အစည်းအဝေးကို ကြီးကြပ်ကွပ်ကဲမှုအဖြစ် ပြည်သူ့လွှတ်တော်ဥက္ကဋ္ဌ ဦးဝင်းမြင့် က ဆောင်ရွက်ပြီး၊ အခမ်းအနားမှူးအဖြစ် ဦးတင်ဝင်းအောင်၊ ညွှန်ကြားရေးမှူးချုပ်၊ ပြည်သူ့လွှတ်တော်ရုံးက ဆောင်ရွက်ပါသည်။</p> 
<title>ပြည်သူ့လွှတ်တော် အစည်းအဝေး အထမြောက်ကြောင်းနှင့် စတင်ကျင်းပကြောင်း ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ကျင်းပတဲ့ ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၅၃)ရက်မြောက်နေ့မှာ ပြည်သူ့လွှတ်တော် လွှတ်တော် အခွင့်အရေး ကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ပြည်သူ့လွှတ်တော် ကိုယ်စားလှယ် ၄၃၅ ဦးရှိတဲ့အနက် ၃၉၀ ဦး တက်ရောက်ပါတယ်။ အစည်းအဝေးသို့ တက်ရောက် ခွင့်ရှိသူဦးရေ စုစုပေါင်းရဲ့ ၈၉.၆၆ ရာခိုင်နှုန်းရှိတဲ့အတွက် အစည်းအဝေးအထမြောက်ကြောင်းနှင့် စတင်ကျင်းပကြောင်း ကြေညာပါတယ်။ (ဩဘာသံများ)
</speech>
<leave>
<title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type='speaker'>
ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များအတွက် ခွင့်ပန်ကြားရန်ဖြစ်ပါတယ်။
</speech>
<speech><mp id='296'>ဦးသောင်းဌေးလင်း(အဖွဲ့ဝင်၊ လွှတ်တော်အခွင့်အရေးကော်မတီ)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ယနေ့ ၂၀၁၇ ခုနှစ်၊ သြဂုတ်လ ၃၀ ရက်နေ့ ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၅၃)ရက်မြောက်နေ့သို့ မတက်ရောက်နိုင်ပါသဖြင့် ခွင့်ပန်ကြားသူ လွှတ်တော်ကိုယ်စားလှယ်များ၏ကိုယ်စား ပြည်သူ့လွှတ်တော် လွှတ်တော်အခွင့်အရေး ကော်မတီအဖွဲ့ဝင် ကျွန်တော် ဦးသောင်းဌေးလင်း၊ ပုသိမ်ကြီးမဲဆန္ဒနယ်က ကိုယ်စား ခွင့်ပန်ကြားသွား မှာ ဖြစ်ပါတယ်။ ပြည်သူ့လွှတ်တော်မှာ ယနေ့တက်ရောက်ခွင့်ရှိသော ကိုယ်စားလှယ် ၄၃၅ ဦးရှိပြီး တက်ရောက်သူကိုယ်စားလှယ် ၃၉၀ ဦးရှိကာ ယနေ့ ခွင့်ပန်ကြားသူ ၁၀ ဦးရှိပါတယ်။ ခွင့်ပန်ကြားသူ များကတော့ (၁) ဇီးကုန်းမဲဆန္ဒနယ်မှ ဦးဉာဏ်ထွန်း ခွင့် ၁ ရက်၊ (၂) လေးမျက်နှာမဲဆန္ဒနယ်မှ ဦးဇော်မင်းသိန်း ခွင့် ၁ ရက်၊ (၃) ဟင်္သာတမဲဆန္ဒနယ်မှ ဦးခင်မောင်ရီ ခွင့် ၁ ရက်၊ (၄) တပ်မတော်သားကိုယ်စားလှယ် ဗိုလ်မှူးသန်းဝင်း ခွင့် ၁ ရက်၊ (၅) သုံးခွမဲဆန္ဒနယ်မှ ဒေါ်စုစုလွင် ခွင့် ၁ ရက်၊ (၆) မက်မန်းမဲဆန္ဒနယ်မှ ဦးတင်အေး ခွင့် ၁ ရက်၊ (၇) ကွမ်းခြံကုန်းမဲဆန္ဒနယ်မှ ဦးစိုးသူရထွန်း ခွင့် ၁ ရက်၊ (၈) ကျောက်တံတားမဲဆန္ဒနယ်မှ ဦးနေမျိုးထက် ခွင့် ၁ ရက်၊ (၉) မဟာအောင်မြေမဲဆန္ဒနယ်မှ ဦးညိမ်းသစ်(ခ)ဦးသောင်းထွန်း ခွင့် ၁ ရက်နှင့် (၁၀) ဆီဆိုင်မဲဆန္ဒနယ်မှ ဦးခွန်သန်းထူး ခွင့် ၂ ရက်တို့ဖြစ်ကြပါတယ်။ ယခင် ခွင့်ပန်ကြားသူ ၃၅ ဦး၊ ယနေ့ ခွင့်ပန်ကြားသူ ၁၀ ဦး စုစုပေါင်း ခွင့်ပန်ကြားသူ ၄၅ ဦး ဖြစ်ပါတယ်။ ခွင့်မဲ့ပျက်ကွက်သူ မရှိပါကြောင်းနှင့် အထက်ပါ ကိုယ်စားလှယ်များ၏ ခွင့်ပန်ကြားမှု အား ခွင့်အဖြစ် ခွင့်ပြုပေးပါရန် လေးစားစွာဖြင့် ပန်ကြားအပ်ပါတယ်ခင်ဗျား။</speech>
<speech type='speaker'>ခွင့်ပန်ကြားသူအားလုံးကို ခွင့်ပြုပါတယ်။</speech>
<title>
ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို မှတ်တမ်းတင်ခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့် ရှိတဲ့ လွှတ်တော်ကိုယ်စားလှယ် ၄၃၅ ဦး၊ ယခင်က ခွင့်ပန်ကြား၍ ခွင့်ပြုထားသူ ၃၅ ဦး၊ ယနေ့ ခွင့်ပြု ထားသူ ၁၀ ဦးဖြစ်၍ လွှတ်တော်ကခွင့်ပြု ထားသူ စုစုပေါင်း ၄၅ ဦး ဖြစ်ပါတယ်။ ခွင့်မဲ့ပျက်ကွက် သူမရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေတင်ပြချက်ကို အတည်ပြုမှတ်တမ်းတင်ရန် လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
လွှတ်တော်က သဘောတူတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)
</speech>
</leave>
</preface><discussion>
<section value = 'QA'>
<title>
ကြယ်ပွင့်ပြထားသည့်မေးခွန်းများကို လွှတ်တော်ကိုယ်စားလှယ်များက မေးမြန်းခြင်းနှင့် သက်ဆိုင်ရာပြည်ထောင်စုအဆင့် အဖွဲ့အစည်းဝင်က ဖြေကြားခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ မေးခွန်းများ မေးမြန်းခြင်း၊ ဖြေကြားခြင်း အစီအစဉ် စတင်ဆောင်ရွက်ပါမယ်။
</speech>
<Q-A>
<title>
ဓနုဖြူမြို့နယ်၊ ရှေးဟောင်းသံစောင်းတန်းနှင့် ပိဋကတ်သုံးပုံကျောက်စာတိုက်ကို ပြုပြင်မွမ်းမံပေးရန် အစီအစဉ်ရှိ/မရှိနှင့်စပ်လျဉ်းသည့်မေးခွန်း
</title>
<speech type='speaker'>
ပထမဦးစွာ ဓနုဖြူမဲဆန္ဒနယ်မှ ဦးတင်လှ မေးမြန်းဖို့ဖြစ်ပါတယ်။
</speech>
<speech><mp id='171'>ဦးတင်လှ(ဓနုဖြူမဲဆန္ဒနယ်)</mp> လေးစားအပ်ပါသော ဥက္ကဌကြီးနှင့် ပြည်သူ့လွှတ်တော် ကိုယ်စားလှယ်များ၊ ပြည်ထောင်စုဝန်ကြီးများ၊ ဧည့်သည်တော်များအားလုံး ကိုယ်ရောစိတ်ပါကျန်းမာ ရွှင်လန်းနိုင်ကြပါစေလို့ ဆုမွန်ကောင်းတောင်းရင်း မင်္ဂလာပါလို့ နှုတ်ခွန်းဆက်သအပ်ပါတယ်။ ကျွန်တော်ကတော့ ဓနုဖြူမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးတင်လှ ဖြစ်ပါတယ်။ ဥက္ကဋ္ဌကြီးကတစ်ဆင့် မေးမြန်းလိုတဲ့အကြောင်းအရင်းကတော့ ဓနုဖြူမြို့ရဲ့ ကျက်သရေဆောင် ရှေးဟောင်းသံစောင်းတန်းတော်ကြီးနှင့် ပိဋကတ်သုံးပုံကျောက်စာတိုက်ကို ပြုပြင်ပေးရန်၊ မွမ်းမံပေး ရန်အစီအစဉ်ရှိ/မရှိဆိုတဲ့မေးခွန်းပဲ ဖြစ်ပါတယ်။ ဒီမေးခွန်းနဲ့ပတ်သက်၍ အကျိုးအကြောင်းပြရမယ် ဆိုရင်တော့ ဓနုဖြူမြို့ ကို လွန်ခဲ့တဲ့နှစ်ပေါင်း ၁၀၀၀ လောက်က ပျူ၊ ဓနုလူမျိုးတို့ကစတင်ပြီးတော့ ထူထောင်ခဲ့တယ်လို့ သိမှတ်ခဲ့ရပါတယ်။ အဲဒီဓနုဖြူမြို့ဟာဖြင့် ရှေးဟောင်းအောင့်မေ့ဖွယ်ရာသမိုင်း မှတ်တမ်းတွေနဲ့ ကြွယ်ဝလှတဲ့မြို့ဖြစ်ပါတယ်။ ဒီမေးခွန်းမှာပါတဲ့ ရှေးဟောင်းသံစောင်းတန်းနဲ့ ပိဋကတ် သုံးပုံကျောက်စာတိုက်ကိုတော့ ၁၂၈၁ ခုနှစ်ကနေ ၁၂၉၁ ခုနှစ်ထိ ၁၀ နှစ်၊ ၁၀ မိုး အလှူဒါယိကာ ဖြစ်တဲ့ ဦးအောင်ဇံ၊ ဒေါ်နှင်းယု၊ ဒေါ်နှင်းအိမိသားစုက ပဓာဏပြုပြီးတော့ ဆွေမျိုးတစ်ခုခုက ကောင်းမှု ဓမ္မဒါနပြုတဲ့ သာသနိကဒါနဖြစ်ပါတယ်။ ဒီအဆောက်အဦကြီးဟာဖြင့် ယနေ့ကာလဆိုရင်တော့ နှစ်ပေါင်း ၉၈ နှစ် အတိအကျပြောရရင် ၁၀၀ နီးပါးဖြစ်တဲ့အတွက်ကြောင့် ဟောင်းနွမ်းလာပါတယ်။ ဒါပေမဲ့ အမျိုးဘာသာ၊ သာသနာကိုချစ်ခင်မြတ်နိုးလေးစားတဲ့ ရဟန်းသံဃာတွေ၊ ဒကာ၊ ဒကာမတွေ၊ နိုင်ငံတော်အစိုးရအပါအဝင်အားလုံးက ခေတ်အဆက်ဆက်နှစ်အသက်သက်မှာ အားလုံးပြုပြင် မွမ်းမံထိန်းသိမ်းခဲ့လို့လည်း ယနေ့တိုင်အောင်ရှေးမူမပျက်ရှိခဲ့ပါတယ်။ ဒါဟာဖြင့် ပါဠိစကားနဲ့ပြောရင် သာသနာ့ဒါယကော အပါနကဉာနကော။ ဗုဒ္ဓရဲ့ ဆွေတော်မျိုးတော်တွေက ဝိုင်းဝန်းပြီးတော့ ပံ့ပိုးခဲ့ကြ လို့ အခုလိုဖြစ်ပါတယ်။ ဒီသံစောင်းတန်းတော်ကြီးနဲ့ ကျောက်စာတိုက်က ဓနုဖြူမြို့ရဲ့အနောက်ဘက်မှာ ရှိတဲ့အတွက်ကြောင့်လည်းပဲ ဆိုရိုးစကားလေးရှိပါတယ်။ အရှေ့မှာနဂါး၊ အနောက်မှာတရား၊ တောင်မှာဘုရား၊ မြောက်မှာဓားဆိုပြီးတော့ ရှိခဲ့ပါတယ်။ ဒီကျောက်စာတိုက်ကိုဖြင့် ရှေးဟောင်း သုတေသီတွေ၊ စာပေမြတ်နိုးသူတွေဟာဆိုရင် ပြည်တွင်းပြည်ပဧည့်သည်တွေ တော်တော်များများ နေ့စဉ်နဲ့အမျှလာရောက်ပြီးတော့ လေ့လာကြတယ်။ ပြည်တွင်းဧည့်သည်တွေကတော့ နိစ္စဓူဝ ဒုနဲ့ဒေးလာတာကိုတော့ မပြောလိုပါဘူး။ နိုင်ငံခြားသားဧည့်သည်တွေ၊ ဥရောပနိုင်ငံ၊ အမေရိက၊ နော်ဝေး၊ ဂျာမနီ၊ သြစတေးလျ၊ ဆွစ်ဇာလန်နိုင်ငံစတဲ့နိုင်ငံတွေက ခရီးသွားဧည့်သည်တွေက လာပြီးတော့ ဒီကျောက်စာတိုက်ကိုလေ့လာခဲ့ပါတယ်။ ၂၀၁၆ ခုနှစ်မှာဆိုရင် နိုင်ငံခြားသား ၁၀ နိုင်ငံ ဧည့်သည်တွေ ၁၉၃၆ ဦး၊ ၂၀၁၇ ခုနှစ်မှာဆိုရင်တော့ ဇန်နဝါရီလမှသည် အခုသြဂုတ်လကုန်ခါနီးထိ ၁၁၀၉ ဦး စုစုပေါင်းလာရောက်ခဲ့ကြတယ်။ အဲဒီတော့ Average ရှာကြည့်ရင် တစ်လကိုအနည်းဆုံး ၁၅၂.၂၅ ယောက်လောက်လာပါတယ်။ ဒီမှာဆိုရင် ကျောက်စာချပ်ပေါင်းဘယ်လောက်ရှိသလဲဆိုရင် ၃၉၉ ချပ်။ ၃၉၉ ချပ်ရှိတော့ စာချိုးလေးကရှိပြန်ရော။ သုံးရောင်မောင်ချိုး ၉၉ ဆိုပြီးတော့ စာချိုးလေး ရှိပါတယ်။ အဲဒီနောက် ဝိနယပိဋကတ်၊ ဝိနည်းပိဋကတ်၊ သုတ္တံ့ပိဋကတ်၊ အဘိဓမ္မာပိဋကတ်။ ဝိနည်း ပိဋကတ်ကတော့ ၁၂၈ ချပ်၊ သုတ္တံ့ပိဋကတ်ကတော့ ၄၁ ချပ်၊ အဘိဓမ္မာကျောက်စာချပ်ကတော့ ၂၃၀ ချပ် ပေါင်းလိုက်တော့ အဲဒါတွေဟာ ၃၉၉ ချပ်ဖြစ်ပါတယ်။ အဲဒီခေတ် အဲဒီကာလ နှစ်ပေါင်း ၁၀၀ လောက်က ကာလတန်ဖိုးက တစ်ချပ်ကို ၁၅၀ လောက်ကျတယ်။ နှစ်ပေါင်းလည်း ၁၀၀ လောက်ရှိခဲ့ပြီ။ အဲဒီတော့ စာချိုးလေးကတစ်ခါ ပေါ်လာပြန်ရော။ ၁၅၀ တစ်ချပ်ဝယ် စင်ကြယ်မြတ်ဒါနလို့ တစ်ခါ တစ်ခါပေါ်ခဲ့ပြန်ရော။ အဲဒီတော့ ပိဋကတ်သုံးပုံကျောက်စာတိုက်ဟာဖြင့် ဖွားဖက်တော်များဖြစ်ခဲ့ပါ တယ်။ အလှူရှင် ဦးအောင်ဇံ၊ ဒေါ်နှင်းယုတို့ကနေပြီးတော့ ပဓာဏထားပြီးတော့ လှူခဲ့တာပါ။ အဲဒီတော့ ဒီကျောက်စာချပ်တွေကို ရှေးမူမပျက်ယနေ့တိုင်အောင် ထိန်းသိမ်းထားတယ်။ ကျောက်စာ တိုက်ကြီးလေးဆောင်နဲ့ထားတယ်။ ပထမအဆောင်(၁)မှာဆိုရင် ၁၀၅ ချပ်၊ ဒုတိယအဆောင်(၂)မှာ ၉၉ ချပ်၊ တတိယအဆောင်မှာတော့ ၁၀၅ ချပ်၊ စတုတ္ထအဆောင်မှာတော့ ၉၀ စုစုပေါင်း ၃၉၉ ချပ်ဖြစ်ပါ တယ်။ ဒါ့ကြောင့် တစ်ခါသူ့ရဲ့ဖွဲ့စည်းပုံလေးပြန်ကြည့်ရရင် သူဟာ ဓနုဖြူ ရဲ့ အနောက်ဘက်၊ ဓနုဖြူ - ရန်ကုန်ကားလမ်းရဲ့ ညာဘက်ဘေးမှာရှိတယ်။ အနောက်ဘက်မှာရှိတယ်။ စောင်းတန်းတော်ကြီးက မြောက်မှသည် တောင်ကို သွယ်တန်းပြီးတော့။</speech>
<speech type='speaker'>
နိဂုံးချုပ်ပါ။ နိဂုံးချုပ်ပါ။ ဦးတင်လှ နိဂုံးချုပ်ပါ။ သမိုင်းပြောတာနဲ့ မေးခွန်း မရောက်တော့ဘူး။
</speech>
<speech type='speaker'>
သာသနာရေးနှင့် ယဉ်ကျေးမှုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='25'>သူရဦးအောင်ကို(ပြည်ထောင်စုဝန်ကြီး၊ သာသနာရေးနှင့် ယဉ်ကျေးမှုဝန်ကြီးဌာန)</agency>ပြည်သူ့လွှတ်တော်ဥက္ကဋ္ဌကြီးနှင့် ဧည့်သည်တော်များ၊ လွှတ်တော်ကိုယ်စားလှယ်တော်ကြီးများ ကိုယ်စိတ်နှစ်ဖြာ ကျန်းမာရွှင်လန်းကြပါစေ။ ကျွန်တော်တို့ ဓနုဖြူမဲဆန္ဒနယ် ပြည်သူ့လွှတ်တော် ကိုယ်စားလှယ်တော်ကြီး ဦးတင်လှ မေးမြန်းထားတဲ့ ဓနုဖြူမြို့နယ်၊ ရှေးဟောင်းသံစောင်းတန်းနှင့် ပိဋကတ်သုံးပုံကျောက်စာတိုက်တို့ကို ပြုပြင်မွမ်းမံပေးရန် အစီအစဉ်ရှိ/မရှိ မေးခွန်းနှင့်ပတ်သက်ပြီး တော့မှ သာသနာရေးနှင့် ယဉ်ကျေးမှုဝန်ကြီးဌာနဝန်ကြီး ကျွန်တော် ဦးအောင်ကိုကနေပြီးမှ ပြန်လည် ဖြေကြားတင်ပြမှာဖြစ်ပါတယ်။ ဧရာဝတီတိုင်းဒေသကြီး၊ ဓနုဖြူမြို့ပေါ်မှာရှိတဲ့ ရှေးဟောင်းသံစောင်းတန်းနှင့် ပိဋကတ်သုံးပုံ ကျောက်စာတိုက်တို့ကို ပြည်လုံးချမ်းသာစေတီတော်မြတ်ကြီးရဲ့ ဂေါပကအဖွဲ့က နှစ်ကာလကြာမြင့်စွာ ကပင် အစဉ်အဆက်ထိန်းသိမ်းစောင့်ရှောက်လာခဲ့ပါတယ်။ အဲဒီ ရှေးဟောင်းသံစောင်းတန်းနှင့် ပိဋကတ်သုံးပုံကျောက်စာတိုက်တို့သည် သာသနာရေးနှင့် ယဉ်ကျေးမှုဝန်ကြီးဌာန၊ ရှေးဟောင်း သုတေသနနှင့် အမျိုးသားပြတိုက်ဦးစီးဌာနကနေပြီးမှ ထိန်းသိမ်းထားရှိရမယ့် မှတ်တမ်းစာရင်းဇယား မှာပါဝင်တဲ့ အဆောက်အဦများမဟုတ်သဖြင့် လောလောဆယ်ကျွန်တော်တို့ ပြုပြင်မွမ်းမံပေးရန် အစီအစဉ်မရှိသေးပါကြောင်း ဦးစွာဖြေကြားလိုပါတယ်။ စေတီတော်မြတ်ကြီးရဲ့ ဂေါပကအဖွဲ့မှသာ ဆက်လက်ပြုပြင်မွမ်းမံထိန်းသိမ်းသွားရမယ့် အနေအထားဖြစ်ပါကြောင်းလည်း ဖြေကြားတင်ပြလိုပါ တယ်။ ဒီနေရာမှာ ကျွန်တော်ဖြည့်စွက်တင်ပြလိုပါတယ်။ မန္တလေးလောကမာရဇိန်မဟာကုသိုလ်တော် ဘုရားကြီးမှာရှိတဲ့ ရှေးဟောင်းပိဋကတ်ကျောက်စာတွေက ၂၀၁၄ ခုနှစ်ကစပြီးတော့မှ ကမ္ဘာ့ ယဉ်ကျေးမှုအမွေအနှစ်စာရင်းဝင်ဖြစ်ခဲ့တဲ့ဟာကျတော့ အဲဒါကို ယူနက်စကိုအပါအဝင် ကမ္ဘာ့နိုင်ငံများ ရဲ့ ကူညီထောက်ပံ့မှုနှင့် ထိန်းသိမ်းရတာရှိပါတယ်။ တစ်ခါ ၂၀၁၄ ခုနှစ်မှာပဲ ပျူမြို့ သုံးမြို့ဖြစ်တဲ့ ဟန်လင်း၊ သရေခေတ္တရာ၊ ဗိဿနိုးမြို့ သုံးမြို့ ကိုလည်းပဲ ကမ္ဘာ့ယဉ်ကျေးမှုအမွေအနှစ်စာရင်းဝင် အဖြစ်နဲ့ အသိအမှတ်ပြုခဲ့တဲ့အခါကျတော့ ယူနက်စကိုအဖွဲ့ချုပ်ကနေပြီးမှရှာပေးတဲ့ စပွန်ဆာနိုင်ငံတွေ ပြင်သစ်၊ အီတလီ၊ စပိန်စတဲ့ ဥရောပနိုင်ငံတွေကနေပြီးမှ နည်းပညာပိုင်းဆိုင်ရာအထောက်အပံ့၊ ငွေကြေးပိုင်းဆိုင်ရာအထောက်အပံ့များနှင့် ကျွန်တော်တို့ အထောက်အပံ့တွေရရှိပါတယ်။ နိုင်ငံတော် ဘတ်ဂျက်နဲ့သာပြုပြင်ပေးတာတွေရှိပါတယ်။ အလားတူပဲ ကျွန်တော်တို့ ပုဂံဒေသကိုလည်းပဲ အခု ၂၀၁၇ ခုနှစ် စက်တင်ဘာလ၊ အောက်တိုဘာလမှာ ကမ္ဘာ့ယဉ်ကျေးမှုအမွေအနှစ်စာရင်း တင်သွင်းနိုင်ဖို့အတွက်ကို ပဏာမအဆိုပြု စာရင်း Initiative List ကို ကျွန်တော်တို့တင်သွင်းဖို့ ပြုစုနေပါတယ်။ ကမ္ဘာ့အမွေအနှစ်စာရင်းကို ဝင်မဝင်ကိုတော့ ၂၀၁၈ ခုနှစ်မှာ ယူနက်စကိုဌာနချုပ် ကနေ နိုင်ငံပေါင်းစုံပါဝင်တဲ့ ပညာရှင်တွေက ကွင်းဆင်းစစ်ဆေးအတည်ပြု ပေးမှာဖြစ်ပါတယ်။ ကျွန်တော် ဒီမှာတင်ပြလိုတာကတော့ ကမ္ဘာ့အဆင့် ထိန်းသိမ်းစောင့်ရှောက်ပံ့ပိုးပေးတဲ့စာရင်း၊ နောက်ပြီးတော့ နှစ်ပေါင်းတစ်ရာကျော်ပြီးတော့မှ မြန်မာနိုင်ငံတော်အစိုးရ၊ သာသနာရေးနှင့် ယဉ်ကျေးမှုဝန်ကြီးဌာနကနေပြီးမှ ထိန်းသိမ်းစောင့်ရှောက်တဲ့စာရင်း၊ နောက်တစ်ခုကတော့ သက်ဆိုင်ရာစေတီတော် ဂေါပကများအဖွဲ့ ကနေပြီးမှ ထိန်းသိမ်းစောင့်ရှောက်တဲ့စာရင်း သုံးပိုင်းရှိ ကြောင်းတင်ပြလိုပါတယ်။ အခု ဓနုဖြူမြို့ က ရှေးဟောင်းသံစောင်းတန်းကြီးနဲ့ ပိဋကတ်ကျောက်စာ များကတော့ နှစ်တစ်ရာလည်း မကျော်သေးပါဘူး။ နောက်ပြီးတော့လည်းပဲ ဂေါပကအဖွဲ့က စဉ်ဆက် ထိန်းသိမ်းလာတာဖြစ်ပါတယ်။ တကယ်လို့ ဂေါပကအဖွဲ့မှ ထိန်းသိမ်းပေးရန်အခက်အခဲရှိပါက လိုအပ်တဲ့နည်းပညာပိုင်းဆိုင်ရာများ ပံ့ပိုးနိုင်မှုအတွက်ကို ကျွမ်းကျင်ပညာရှင်များစေလွှတ်ပြီးမှ နောက်ထပ်အသေးစိတ်ညှိနှိုင်းမှုများ ဆောင်ရွက်ပေးသွားမည်ဖြစ်ပါကြောင်း ရှင်းလင်းဖြေကြားအပ်ပါ တယ်။ ကျေးဇူးတင်ပါတယ်ခင်ဗျား။</speech>
<speech type='speaker'>
မေးခွန်းများ ဖြေကြားပြီးတဲ့ သာသနာရေးနှင့် ယဉ်ကျေးမှုဝန်ကြီးဌာန ပြည်ထောင်စုဝန်ကြီး ပြန်လည်ထွက်ခွာနိုင်ပါတယ်။
</speech>
</Q-A>
<Q-A>
<title>
ရှမ်းပြည်နယ်အတွင်း လျှပ်စစ်မီးလင်းရေးဆောင်ရွက်ရာတွင် ၃၃ ကေဗွီလိုင်း ၂ မိုင်နှင့် ၅ မိုင် အတွင်းတွင် တည်ရှိသော လွယ်ကျန့်ကျေးရွာ၊ တွန်းတီးကျေးရွာ၊ ပုတ်ပြန်ကျေးရွာ၊ လွိုင်ဖီးကျေးရွာ၊ နမ့်ကျုတ်ကျေးရွာ၊ ဝမ်လုံကျေးရွာနှင့် ဟိုက်ဖက်ကျေးရွာများအား NEP နှင့် KFW စီမံကိန်းတွင် ထည့်သွင်းဆောင်ရွက်ပေးရန် အစီအစဉ်ရှိ/မရှိနှင့်စပ်လျဉ်းသည့်မေးခွန်း
</title>
<speech type='speaker'>
နမ့်စန်မဲဆန္ဒနယ်မှ ဦးဌေးလွင်(ခ) ဦးဒီလုံး မေးမြန်းဖို့ ဖြစ်ပါတယ်။
</speech>
<speech><mp id='388'>ဦးဌေးလွင်(ခ)ဦးဒီလုံး(နမ့်စန်မဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ပြည်ထောင်စုဝန်ကြီးများအားလုံး မင်္ဂလာ အပေါင်းနှင့် ပြည့်စုံပါစေလို့ ဦးစွာနှုတ်ခွန်းဆက်သအပ်ပါတယ်။ ကျွန်တော်ကတော့ ရှမ်းပြည်နယ် (တောင်ပိုင်း)၊ နမ့်စန်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးဌေးလွင်(ခ)ဦးဒီလုံး ဖြစ်ပါ တယ်။ ကျွန်တော့်အနေနဲ့ ကျေးရွာမီးလင်းရေးနဲ့ပတ်သက်တဲ့မေးခွန်းကို မေးမြန်းသွားမှာဖြစ်ပါတယ်။ ပြည်သူ့လွှတ်တော်ဥက္ကဋ္ဌကြီးခင်ဗျား။ ဝန်ကြီးဌာနအနေဖြင့် ကျေးရွာများမီးလင်းရေးအတွက် စီမံချက် များရေးဆွဲဆောင်ရွက်လျက်ရှိရာ ကျွန်တော်တို့ ရှမ်းပြည်နယ်မှာလည်း ကျေးရွာမီးလင်းရေးအတွက် NEP၊ KFW စီမံချက်များနဲ့ ဆောင်ရွက်ပေးနေပါတယ်။ ဒီလိုဆောင်ရွက်ပေးတဲ့အခါမှာ ၁၁ ကေဗွီလိုင်း နဲ့ ၂ မိုင်နှင့် ၅ မိုင်အတွင်းမှာရှိတဲ့ ကျေးရွာများကိုသာ ထည့်သွင်းဆောင်ရွက်ပေးပြီးတော့ ၃၃ ကေဗွီ လိုင်းရဲ့ ၂ မိုင်နှင့် ၅ မိုင်အတွင်းမှာရှိတဲ့ ကျေးရွာများကိုတော့ ဆောင်ရွက်ပေးခြင်းမရှိသေးပါဘူး။ ဒီလိုပဲ ၃၃ ကေဗွီလိုင်းနဲ့ ၂ မိုင်အတွင်းမှာရှိတဲ့ ငွေရေးကြေးရေးတတ်နိုင်တဲ့ ကျေးရွာများကတော့ ကိုယ်ထူကိုယ်ထမီးလင်းရေးဆောင်ရွက်နိုင်ပြီးတော့ ကျေးရွာအများစုဟာ ဆင်းရဲတဲ့ကျေးရွာတွေဖြစ် တဲ့အတွက် ဆောင်ရွက်နိုင်ခြင်းမရှိသေးပါဘူး။ ဒါကြောင့်မို့လို့ ကျေးရွာတွေဟာ ကျေးရွာတစ်ရွာနှင့် တစ်ရွာ စီးပွားရေး၊ လူမှုရေး၊ ကျန်းမာရေး၊ စီးပွားရေးဖွံ့ဖြိုးတိုးတက်မှု အခြေအနေဟာ များစွာကွာဟ လျက်ရှိပါတယ်။ ဒါကြောင့်ကျေးရွာတွေ တစ်ရွာနှင့်တစ်ရွာ ဆင်းရဲချမ်းသာကွာဟမှုမရှိဘဲ အားလုံး တစ်ပြေးညီ ဖွံ့ဖြိုးတိုးတက်စေဖို့အတွက် အောက်ပါမေးခွန်းများကို ဥက္ကဌကြီးမှတစ်ဆင့် မေးမြန်းအပ် ပါတယ်။ (၁) ၁၁ ကေဗွီလိုင်းမှ ၂ မိုင်နှင့် ၅ မိုင်အတွင်းရှိ ကျေးရွာများအားလုံးကို NEP နှင့် KFW စီမံချက်များမှာ မီးလင်းရေးဆောင်ရွက်ပေးသကဲ့သို့ ၃၃ ကေဗွီလိုင်းမှ ၂ မိုင်နှင့် ၅ မိုင်အတွင်းမှာ တည်ရှိတဲ့ ကျေးရွာများ၏ မီးလင်းရေးကိုလည်း NEP နှင့် KFW စီမံချက်များတွင် ထည့်သွင်းဆောင် ရွက်ပေးရန် အစီအစဉ်ရှိ/မရှိ။ (၂) အစီအစဉ်ရှိပါက နမ့်စန်-မိုးနဲ ပြည်ထောင်စုလမ်းမဘေး နှစ်ဘက် မှာရှိတဲ့ လွယ်ကျန့်ကျေးရွာ၊ တွန်တီးကျေးရွာ၊ ပုတ်ပြန်ကျေးရွာ၊ လွိုင်ဖီးကျေးရွာ၊ နမ့်ကျုတ်ကျေးရွာ၊ ဝမ်လုံကျေးရွာနှင့် ဟိုက်ဖက်ကျေးရွာများကို ဦးစားပေးဆောင်ရွက်ပေးရန် အစီအစဉ်များ သိရှိလို ပါသဖြင့် မဲဆန္ဒရှင်ပြည်သူများရဲ့ ကိုယ်စား ဥက္ကဋ္ဌကြီးမှတစ်ဆင့် မေးမြန်းအပ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>
လျှပ်စစ်နှင့် စွမ်းအင်ဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='17'>ဒေါက်တာထွန်းနိုင်(ဒုတိယဝန်ကြီး၊ လျှပ်စစ်နှင့်စွမ်းအင်ဝန်ကြီးဌာန)</agency>လေးစားအပ်ပါ သော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များအားလုံး မင်္ဂလာအပေါင်းနှင့် ပြည့်စုံကြပါစေခင်ဗျား။ ရှမ်းပြည်နယ်၊ နမ့်စန်မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးဌေးလွင် (ခ)ဦးဒီးလုံး မေးမြန်းသည့် မေးခွန်းနှင့်ပတ်သက်၍ လျှပ်စစ်နှင့်စွမ်းအင်ဝန်ကြီးဌာနကိုယ်စား ကျွန်တော် ဒုတိယဝန်ကြီး ဒေါက်တာထွန်းနိုင်က ရှင်းလင်းဖြေကြားမှာဖြစ်ပါတယ်။ ရှမ်းပြည်နယ်၊ နမ့်စန်မြို့နယ်အတွင်းမှာရှိတဲ့ လွှတ်တော်ကိုယ်စားလှယ်ကြီး မေးမြန်းတဲ့ ဧရိယာအတွင်းမှာ ၃၃ ကေဗွီ လိုင်းတစ်လိုင်းရှိပါတယ်။ အဲဒါက နမ့်စန်-မိုင်းစိတ်ဓာတ်အားလိုင်းလို့ခေါ်ဆိုပြီး အဆိုပါ ဓာတ်အား လိုင်းမှ ၃၃ ကေဗွီလိုင်းများဆွဲကာ ဓာတ်အားရယူထားတဲ့ ကျေးရွာငါးရွာရှိတာ ဖြစ်ပါတယ်။ အဆိုပါ ကျေးရွာငါးရွာက ထိုနည်းလမ်းဖြင့် ဓာတ်အားရယူထားပြီး အသုံးပြုနေတဲ့အချိန်မှာ ကျေးရွာဓာတ်အား လိုင်းများရဲ့ ဓာတ်အားလိုင်းအပြစ်ဖြစ်မှုများ အကြိမ်များစွာဖြစ်ပေါ်တဲ့အတွက်ကြောင့် နမ့်စန်ဒေသနှင့် မိုင်းစိတ်ဓာတ်အားလိုင်းကနေ ဓာတ်အားရယူထားတဲ့နေရာတွေဟာ ဓာတ်အားပြတ်တောက်မှု ကြာမြင့် ခြင်း၊ ဓာတ်အားပြတ်တဲ့ဧရိယာတွေများပြားခြင်း၊ ဓာတ်အားစနစ်ကိုထိခိုက်တဲ့ဖြစ်စဉ်တွေ များပြားစွာ ဖြစ်ပေါ်တဲ့အနေအထားတွေ လေ့လာသုံးသပ်တွေ့ရှိရတဲ့အတွက်ကြောင့် ယခုနောက်ပိုင်းမှာ ၃၃ ကေဗွီ ဓာတ်အားလိုင်းမှ ကျေးရွာများကို တိုက်ရိုက်ဓာတ်အားချိတ်ဆက်ကာ အဆိုပါဒေသမှာ ဆောင်ရွက်ခြင်း ကို ဆက်လက်ဆောင်ရွက်ဖို့ အစီအစဉ်ဆက်လက်မပြု လုပ်တော့တာ ဖြစ်ပါတယ်။ ဒီအတွက်ကြောင့် လွှတ်တော်ကိုယ်စားလှယ်ကြီးမေးမြန်းသကဲ့သို့ အဆိုပါ ၃၃ ကေဗွီ နမ့်စန်-မိုင်းစိတ်ဓာတ်အားလိုင်း ကနေပြီးတော့ အနားမှာရှိတဲ့ကျေးရွာတွေကို ၃၃ ကေဗွီလိုင်းဆွဲကာ NEP Plani KFW Plan တွေမှာ ထည့်သွင်းရန် လျာထားခြင်းရှိ/မရှိဆိုတဲ့ အစီအစဉ်နှင့်ပတ်သက်ပြီး မရှိပါကြောင်း ပထမဦးစွာ ရှင်းလင်းဖြေကြားအပ်ပါတယ်။ သို့ရာတွင် အဆိုပါကျေးရွာများ လျှပ်စစ်ဓာတ်အားရရှိရန်အတွက် ဝန်ကြီးဌာနက စဉ်းစား ဆောင်ရွက်တဲ့အစီအစဉ်လေးကိုတော့ ဆက်လက်ရှင်းလင်းတင်ပြလိုပါတယ်။ ယခု လွှတ်တော် ကိုယ်စားလှယ်ကြီးမေးမြန်းတဲ့ ကျေးရွာခုနစ်ရွာအပါအဝင် အနားမှာရှိတဲ့ နောက်ထပ်ကျေးရွာ ၁၁ ရွာ စုစုပေါင်း ၁၈ ရွာ ဓာတ်အားရရှိနိုင်ရန်အတွက် ၆၆/၃၃ ကေဗွီ 10 MVA နမ့်စန်ဓာတ်အားခွဲရုံက နေပြီး နားရိုင်းနှင့်မိုင်းစိတ်ဒေသကို ဆက်သွယ်ထားတဲ့ ၃၃ ကေဗွီလိုင်းမှတစ်ဆင့် လွယ်ကျန့်ရွာအနီးမှာ ဝန်ကြီးဌာနက ၃၃ ကေဗွီ 5 MVA ဓာတ်အားခွဲရုံအသစ် တည်ဆောက်ရန်စီစဉ်ထားတာ ရှိပါတယ်။ အဆိုပါ ၃၃ ကေဗွီ ဓာတ်အားခွဲရုံကြီး ပြီးသွားလို့ရှိရင် အဆိုပါခွဲရုံကနေပြီးတော့ လွှတ်တော်ကိုယ်စားလှယ် ကြီးမေးမြန်းတဲ့ ကျေးရွာခုနစ်ရွာကို ၁၁ ကေဗွီလိုင်းတွေ ဆက်ဆွဲပြီး ၁၁.၄ ထရန်စဖော်မာများ တည် ဆောက်ကာ လျှပ်စစ်ဓာတ်အားရရှိအောင် စဉ်းစားစီစဉ်ထားတာဖြစ်ပါတယ်။ အဆိုပါကဲ့သို့ အစီအစဉ် ကို ဆောင်ရွက်ဖို့ရန်အတွက် ဝန်ကြီးဌာနကနေပြီးတော့ ၂၀၁၇-၂၀၁၈ ဘဏ္ဍာရေးနှစ်ကနေ ၂၀၂၁၂၀၂၂ ဘဏ္ဍာရေးနှစ်အတွင်းမှာ ပြည်ထောင်စုရဲ့ ဘဏ္ဍာရန်ပုံငွေနဲ့ ဆောင်ရွက်မည့်ငါးနှစ်စီမံကိန်း ထဲမှာ ထည့်သွင်းသွားတာဖြစ်တဲ့အတွက် NEP Plan နှင့် KFW Plan တွေထဲမှာ ပါဝင်ခြင်းမရှိတာ ဖြစ်ပါတယ်။ အဆိုပါဓာတ်အားခွဲရုံတည်ဆောက်ပြီးလို့ရှိရင် ကျေးရွာတွေအတွင်းမှာ ၁၁ ကေဗွီ ဓာတ်အားလိုင်း ၁၈.၁၅ မိုင်နဲ့ ၁၁.၄ ထရန်စဖော်မာခုနစ်လုံး တည်ဆောက်ဖို့ရန်အတွက်ကိုတော့ ရှမ်းပြည်နယ် အစိုးရရဲ့ ၂၀၁၉-၂၀၂၀ ဘဏ္ဍာရေးနှစ် ရန်ပုံငွေအတွင်းမှာ ထည့်သွင်းလျာထား ဆောင်ရွက်ပေးဖို့အတွက်လည်း သက်ဆိုင်ရာပြည်နယ်အစိုးရနှင့် ပေါင်းစပ်ညှိနှိုင်းဆောင်ရွက်ပေး သွားမှာဖြစ်ပါကြောင်း ရှင်းလင်းဖြေကြားအပ်ပါတယ်။ ကျေးဇူးတင်ပါတယ်။</speech>
</Q-A>
<Q-A>
<title>
မင်းတုန်းမြို့နယ်၊ မြို့နယ်လျှပ်စစ်ရုံးတွင် အမှန်တကယ်လိုအပ်နေသော လိုအပ်ချက်များကို ဖြည့်ဆည်းပေးရန် အစီအစဉ်ရှိ/မရှိနှင့်စပ်လျဉ်းသည့်မေးခွန်း
</title>
<speech type='speaker'>
မင်းတုန်းမဲဆန္ဒနယ်မှ ဒေါ်ခင်သန်းနု မေးမြန်းဖို့ဖြစ်ပါတယ်။
</speech>
<speech><mp id='273'>ဒေါ်ခင်သန်းနု(မင်းတုန်းမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီး နှင့် ပြည်သူ့လွှတ်တော်ကိုယ်စားလှယ်များအားလုံးပဲ မင်္ဂလာပါရှင်။ ကျွန်မကတော့ မကွေးတိုင်းဒေသ ကြီး၊ မင်းတုန်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါ်ခင်သန်းနုဖြစ်ပါတယ်။ ကျွန်မ မေးလို တဲ့မေးခွန်းမှာ မင်းတုန်းမြို့နယ်အတွင်းရှိ မြို့နယ်လျှပ်စစ်မှူးရုံး ဆောက်လုပ်ပေးရန်နှင့် ရုံးအတွင်း လိုအပ်လျက်ရှိသော ရုံးသုံးပရိဘောဂများ အမှန်တကယ်လိုအပ်နေသော ဝန်ထမ်းအိမ်ရာများ ပြန်လည်ပြုပြင်ပေးရန် အစီအစဉ်ရှိ/မရှိမေးခွန်းကို မေးမြန်းသွားမှာဖြစ်ပါတယ်။ ဥက္ကဋ္ဌကြီးရှင်။ Power Point အသုံးပြုခွင့်ပေးပါ။ ဒါကတော့ မင်းတုန်းမြို့ရဲ့ မြို့နယ်လျှပ်စစ်မှူး ရုံးကို အပြင်ကမြင်ရတဲ့ပုံဖြစ်ပါတယ်။ ဒါကတော့ လွန်ခဲ့တဲ့ ၁၉၆၇ ခုနှစ်ကတည်ဆောက်ခဲ့တဲ့ ဒီဇယ်နဲ့ အသုံးပြု တဲ့မီးစက်ထားရှိရာ မီးစက်ရုံဖြစ်ပါတယ်။ ဒီဇယ်မီးစက်ထားရှိရန်အတွက် သွပ်မိုးသွပ်ကာ အဆောက်အဦဖြစ်ပါတယ်။ အခုဆိုရင် နှစ်ပေါင်း ၅၀ ကျော်ကြာခဲ့ပြီး အလွန်အိုဟောင်းနေသော အဆောက်အအုံတစ်ခု ဖြစ်ပါတယ်။ ဒါကတော့ ဒီဇယ်မီးစက်ရုံရဲ့ ညာဘက်ပဲဖြစ်ပါတယ်။ ဒါကတော့ ဒီဇယ်မီးစက်ရုံရဲ့ ဘယ်ဘက်ဘေးဖြစ်ပါတယ်။ ဒါကတော့ ယခုလက်ရှိမြို့နယ်လျှပ်စစ်မှူးရုံးခန်းပဲ ဖြစ်ပါ တယ်။ ခုနက မီးစက်ရုံကြီးရဲ့ ညာဘက်ဘေး အခန်းကျဉ်းလေးကန့်ထားပြီး အလျားပေ ၂၀၊ အနံ ၁၀ ပေ ရှိတဲ့ အခန်းကျဉ်းလေးတစ်ခုဖြစ်ပါတယ်။ ပုံမှာမြင်ရတဲ့အတိုင်း လျှပ်စစ်မှူးရုံးခန်းမှာ စားပွဲနှစ်လုံးနဲ့ ကုလားထိုင်ငါးလုံးလောက်သာထားလို့ရပြီး ရုံးထဲမှာလိုအပ်လျက်ရှိတဲ့ ရုံးသုံးပရိဘောဂဆိုလို့ ဗီရို အဟောင်းတစ်လုံးသာရှိတာ တွေ့ရပါတယ်။ ရုံးသုံးစာရွက်စာတမ်းများကို ကြမ်းပြင်ပေါ်မှာပုံထားရ တာကိုလည်း တွေ့ခဲ့ရပါတယ်။ ရုံးရယ်လို့သီးသန့်မရှိပါဘူးရှင်။ ဒါကတော့ မြို့နယ်လျှပ်စစ်မှူးရုံးရဲ့ အကျယ်အဝန်းအဆောက်အအုံများပြထားတဲ့မြေပုံဖြစ်ပါတယ်။ အပြာရောင်လေးကတော့ လျှပ်စစ်မှူး ရုံးခန်း၊ အဝါရောင်လေးကတော့ ဝန်ထမ်းအိမ်ရာတွေဖြစ်ပါတယ်။ အဲဒီမှာ အောက်နားလေးက အနီ လေးကတော့ ရုံးခန်းလေးဖြစ်ပါတယ်။ ဒါကတော့ မီးစက် ဝိုင်းရဲ့ ပုံစံ(၁၀၅)ပဲဖြစ်ပါတယ်။ ဒါကတော့ လျှပ်စစ်ဝန်ထမ်းများနေထိုင်ရန်လွန်ခဲ့တဲ့ ၁၉၆၈ ခုနှစ်က ဆောက်လုပ်ထားတဲ့ဝန်ထမ်းအိမ်ရာ ဖြစ်ပါ တယ်။ ဒါဟာလည်း နှစ်ပေါင်း ၅၀ နီးပါးကြာမြင့်ခဲ့ပြီဖြစ်လို့ ပုံမှာမြင်ရတဲ့အတိုင်း ကာထားတဲ့ပြင်တွေ က ကွာကျနေပြီး တိုင်ခြေရင်းတွေကကြွေကျလို့ ကျားကန်ထားရတဲ့ဘဝကို ရောက်နေပါတယ်ရှင်။ သို့ဖြစ်ပါ၍ ပြည်သူတွေရဲ့ တာဝန်ကို အကျိုးရှိရှိထမ်းဆောင်နိုင်ရန်နဲ့ နိုင်ငံ့ဝန်ထမ်းများပျော်ရွှင်စွာ အလုပ်လုပ်ကိုင်ချင်စိတ်ရှိဖို့လည်း လိုပါတယ်။ နိုင်ငံ့ဝန်ထမ်းဂုဏ်သိက္ခာနဲ့ညီတဲ့ရုံးခန်းရှိဖို့လိုပါတယ်။ ဒါကြောင့် ပြည်သူ့လွှတ်တော်ဥက္ကဋ္ဌကြီးမှတစ်ဆင့် သက်ဆိုင်ရာဝန်ကြီးဌာနသို့ အထက်ပါမေးခွန်းကို မေးမြန်းလိုက်ရခြင်းပဲဖြစ်ပါတယ်ရှင်။ အားလုံးကိုကျေးဇူးတင်ပါတယ်။</speech>
<speech type='speaker'>
လျှပ်စစ်နှင့် စွမ်းအင်ဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='17'>ဒေါက်တာထွန်းနိုင်(ဒုတိယဝန်ကြီး၊ လျှပ်စစ်နှင့်စွမ်းအင်ဝန်ကြီးဌာန)</agency>လေးစားအပ်ပါ သော ပြည်သူ့လွှတ်တော်ဥက္ကဌကြီးနှင့် ပြည်သူ့လွှတ်တော်ကိုယ်စားလှယ်များအားလုံး မင်္ဂလာပါ ခင်ဗျား။ မကွေးတိုင်းဒေသကြီး၊ မင်းတုန်းမဲဆန္ဒနယ် ပြည်သူ့လွှတ်တော်ကိုယ်စားလှယ် ဒေါ်ခင်သန်းနု မေးမြန်းတဲ့မေးခွန်းနှင့်ပတ်သက်၍ ကျွန်တော်က ဆက်လက်ရှင်းလင်းဖြေကြားသွားမှာ ဖြစ်ပါတယ်။ လျှပ်စစ်နှင့်စွမ်းအင်ဝန်ကြီးဌာနအနေနဲ့ တိုင်းဒေသကြီးနှင့်ပြည်နယ်များအားလုံးမှာရှိတဲ့ ခရိုင်လျှပ်စစ် အင်ဂျင်နီယာရုံးများ၊ မြို့နယ်လျှပ်စစ်အင်ဂျင်နီယာရုံးများရဲ့ ရုံးအဆောက်အအုံတွေ၊ ဝန်ထမ်းအိမ်ရာ အဆောက်အအုံတွေ၊ ရုံးသုံးစက်ကိရိယာပစ္စည်းတွေကို နှစ်စဉ်ဘတ်ဂျက်ရန်ပုံငွေတွင် လျာထားကာ တည်ဆောက်ဆောင်ရွက်ပေးလျက်ရှိပါတယ်။ ကိုယ်စားလှယ်ကြီးရဲ့မေးခွန်းမှာပါရှိတဲ့ မင်းတုန်းမြို့နယ် လျှပ်စစ်မှူးရုံးဟာ သွပ်မိုးသွပ်ကာအဆောက်အအုံဟောင်းဖြင့်သာ ဖွင့်လှစ်ထားတာဖြစ်ပါတယ်။ ၃၆ ပေx ၂၄ ပေ သံကူကွန်ကရစ်အဆောက်အအုံအသစ် တည်ဆောက်ဖို့ရန်အတွက် ၂၀၁၇-၂၀၁၈ ဘဏ္ဍာရေးနှစ် မူလလျာထားချက်မှာ ထည့်သွင်းလျာထားခဲ့သော်လည်းပဲ ရန်ပုံငွေဦးစားပေးဖို့ရာက ဓာတ်အားလိုင်းတွေ၊ ထရန်စဖော်မာတွေ တိုးချဲ့တည်ဆောက်ရေးအတွက် ပိုမိုဦးစားပေးလိုက်ရတဲ့ အတွက်ကြောင့် အဆောက်အအုံတည်ဆောက်ဖို့ ဘတ်ဂျက်ရန်ပုံငွေဟာ အပြီးသတ်ခွင့်ပြု ရန်ပုံငွေမှာ ပါထားနိုင်ခဲ့ခြင်းမရှိတာဖြစ်ပါတယ်။ ထိုရုံးဝင်းအတွင်းမှာရှိတဲ့ လျှပ်စစ်ဝန်ထမ်းတွေနေထိုင်ဖို့ရာ အတွက် လုံးချင်း(အုတ်ညှပ်၊ သွပ်မိုး)တစ်လုံးရယ်၊ လုံးချင်း(ပျဉ်ကာ၊ ပျဉ်ခင်း၊ သွပ်မိုး) တစ်လုံး၊ နှစ်ခန်း တွဲနေအိမ် ပျဉ်ကာ၊ ပျဉ်ခင်း၊ သွပ်မိုး တစ်လုံး စုစုပေါင်း သုံးလုံးရှိပြီးတော့ ယခုအခါမှာ ကိုယ်စားလှယ် ကြီးတင်ပြသွားတဲ့ ပျဉ်ကာ၊ သွပ်မိုးအဆောက်အအုံတွေဟာ ယိုယွင်းနေတာဖြစ်ပါတယ်။ သို့ပါ၍ အဆိုပါရုံးဝင်းအတွက် ၃၆ ပေx ၂၄ ပေ သံကူကွန်ကရစ်အဆောက်အအုံအသစ် တစ်လုံး၊ ဝန်ထမ်းများနေထိုင်ရန် လေးခန်းတွဲဝန်ထမ်းအိမ်ရာ သံကူကွန်ကရစ်တစ်လုံးနဲ့ ရုံးအတွက် လိုအပ်မယ့်ရုံးသုံးစက်ကရိယာနှင့် ပရိဘောဂများဖြည့်ဆည်းနိုင်ရန် လိုအပ်တဲ့ရန်ပုံငွေကို ၂၀၁၈၂၀၁၉ ပြည်ထောင်စုရန်ပုံငွေမှာထည့်သွင်းလျာထားမှာဖြစ်ပြီး ဆောင်ရွက်ပေးသွားမှာဖြစ်ပါကြောင်း ရှင်းလင်းဖြေကြားအပ်ပါတယ်ခင်ဗျား။ ကျေးဇူးတင်ပါတယ်။ </speech>
<speech><mp id='273'>ဒေါ်ခင်သန်းနု(မင်းတုန်းမဲဆန္ဒနယ်)</mp> ဥက္ကဋ္ဌကြီးရှင့်။ တစ်ဆက်တစ်စပ်တည်းမေးခွန်း မေးခွင့်ပြုပါ။ ဟုတ်ကဲ့။ အခုနက အဓိကကတော့ လျှပ်စစ်မှူးရုံးမှာ ရုံးအတွက်ကတော့ ၂၀၁၇-၂၀၁၈ မှာ လျာထားသော်လည်း မပေးနိုင်သေးဘူးဆိုတာလေးကို ကျွန်မ သိရပါတယ်။ အဲဒီတော့ ကျွန်မတို့ လျှပ်စစ်မှူးရုံးဟာ ဝန်ကြီးပြောတဲ့အတိုင်း သွပ်မိုး၊ သွပ်ကာလည်းဖြစ်နေပါတယ်။ နွေရာသီနေတအား ကို ပူပြင်းတဲ့အချိန်မှာ ဥပမာလေးနဲ့ပြောရရင် နို့ဆီခွက်ထဲကိုဝင်ပြီး အလုပ်လုပ်နေရသလို ဖြစ်နေပါ တယ်။ အရမ်းကိုပူပြင်းတဲ့အချိန်ပါ။ အဲဒီတော့ အဲဒီရုံးကို အခု ၂၀၁၇-၂၀၁၈ မှာလည်း လျာထားချက် မရှိဘူး။ ၂၀၁၈-၂၀၁၉ မှာတော့ ဝန်ထမ်းအိမ်ရာတွေလျာထားတယ်ဆိုတာကို သိရပါတယ်။ အဲဒီတော့ အဲဒီရုံးအတွက် ဘယ်အချိန်လောက်မှာများ ချထားပေးနိုင်မလဲဆိုတာခန့်မှန်းခြေလေးသိချင်ပါတယ် ရှင်။ ကျေးဇူးတင်ပါတယ်။</speech>
<speech type='speaker'> ပြန်လည်ဖြေကြားပေးလိုက်ပါ။</speech>
<speech><agency id='17'>ဒေါက်တာထွန်းနိုင်(ဒုတိယဝန်ကြီး၊ လျှပ်စစ်နှင့်စွမ်းအင်ဝန်ကြီးဌာန)</agency>ကျွန်တော် ကနဦး ဖြေကြားချက်ထဲမှာကိုက ၃၆ ပေx ၂၄ ပေ သံကူကွန်ကရစ်ရုံးအဆောက်အအုံတစ်လုံးကို ဒီ ၂၀၁၈ ၂၀၁၉ ထဲမှာ လျာထားထည့်သွင်းပြီး ဆောင်ရွက်ပေးမယ်ဖြစ်ပါကြောင်း မူလအဖြေမှာတည်းကပါရှိပါ ကြောင်း ထပ်ဆင့်ဖြေကြားအပ်ပါတယ်ခင်ဗျား။</speech>
<speech type='speaker'>
ပထမဖြေကတည်းက ကျွန်တော်လည်း ကြားလိုက်ပါတယ်။ ဒါပေမဲ့ ပြန်မေးဖို့ပဲ အာရုံစိုက်ပြီးရေးနေတော့ မကြားလိုက်ဘူးထင်တယ်။
</speech>
</Q-A>
<Q-A>
<title>
ဖောင်းပြင်မြို့နယ်အား(၂၄)နာရီ လျှပ်စစ်ဓာတ်အားရရှိရေးအတွက် ပင်လည်ဘူးမြို့နယ်မှ ဓာတ်အား လိုင်းသွယ်တန်း၍ ဓာတ်အားပို့လွှတ်ပေးရန် အစီအစဉ်ရှိ/မရှိနှင့် စပ်လျဉ်းသည့်မေးခွန်း
</title>
<speech type='speaker'>
ဖောင်းပြင်မဲဆန္ဒနယ်မှ ဦးထွန်းဝေ မေးမြန်းဖို့ ဖြစ်ပါတယ်။
</speech>
<speech><mp id='356'>ဦးထွန်းဝေ(ဖောင်းပြင်မဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီး နှင့် အားလုံးကိုမင်္ဂလာပါလို့ နှုတ်ခွန်းဆက်သဂါရဝပြုပါတယ်ခင်ဗျား။ ကျွန်တော်ကတော့ စစ်ကိုင်း တိုင်းဒေသကြီး၊ ဖောင်းပြင်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးထွန်းဝေ ဖြစ်ပါတယ်။ ကျွန်တော့်အနေနဲ့ ဖောင်ပြင်မြို့နယ် ၂၄ နာရီ လျှပ်စစ်မီးရရှိရေးအတွက် မေးခွန်းမေးမြန်းသွား မှာဖြစ်ပါတယ်။ ဥက္ကဋ္ဌကြီးခင်ဗျား။ ဖောင်းပြင်မြို့နယ်ဟာ ရပ်ကွက်နှစ်ခု၊ ကျေးရွာပေါင်း ၁၇၈ ရွာ ရှိပါတယ်။ အိမ်ခြေပေါင်း ၂၁၀၀၀ ခန့်နှင့် လူဦးရေ ၁၂၅၀၀၀ ကျော်ရှိပါတယ်။ မြို့ပေါ်ရပ်ကွက်နှစ်ခု မှာ အိမ်ခြေ ၁၃၀၀ ကျော်ရှိပြီး အိမ်ထောင်စုပေါင်း ၁၄၀၀ ရှိပါတယ်။ ယခင်နှစ်ပေါင်းများစွာက ဒီဇယ်လောင်စာသုံးတဲ့ လျှပ်စစ်ဓာတ်အားပေးစက်နှင့် တစ်ရက် နှစ်နာရီ ဓာတ်အားပေးခဲ့ပါတယ်။ ၂၀၁၄ ခုနှစ်၊ ဒီဇင်ဘာလ ၁၉ ရက်နေ့ကစပြီးမှ 500 KVA စက်နှင့်တစ်ရက်လေးနာရီ လျှပ်စစ် ဓာတ်အားပေးလျက်ရှိပါတယ်။ လက်ရှိအနေအထားအားဖြင့် အဆိုပါဓာတ်အားပေးစက်နှင့် ဓာတ်အား ထုတ်လုပ်ပေးလျက်ရှိရာမှာ မြို့ပေါ်အိမ်ခြေ ၇၈၅ အိမ်ကိုသာ ဖြန့်ဖြူးပေးနိုင်ပြီး လျှပ်စစ်မီးမရရှိသေး တဲ့အိမ်ပေါင်းဟာ မြို့ပေါ်မှာတင် ၅၀၀ ကျော်ကျန်ရှိနေပါသေးတယ်။ ကျေးရွာများအထိ လျှပ်စစ် ဓာတ်အားပေးစက်နှင့် လက်ရှိလျှပ်စစ်ဓာတ်အားပေးစက်နှင့် လျှပ်စစ်ဓာတ်အားဖြန့်ဝေပေးဖို့အတွက် အတော်ပင် အလှမ်းဝေးနေသေးတာကိုတွေ့ရပါတယ်။ ဒီဇယ်ဓာတ်အားပေးစက်တွေဟာ ကုန်ကျစရိတ် မြင့်မားတဲ့အတွက် အရှုံးပမာဏကလည်း နိုင်ငံတော်အတွက်ကြီးမားပါတယ်။ ဖောင်းပြင်ဒီဇယ်သုံး လျှပ်စစ်ဓာတ်အားပေးစက်ရဲ့ ၂၀၁၆-၂၀၁၇ ဘဏ္ဍာရေးနှစ်က စက်သုံးဆီအတွက် ၁ နာရီကို ၁၇ ဂါလန်ခွင့်ပြု ထားတာကို တွေ့ရပါတယ်။ ဒီတော့ တစ်ညလေးနာရီအတွက် တစ်ဂါလန် ၃၀၀၀ ကျပ် နှုန်းနှင့် ဒေသန္တရပေါက်ဈေးနှင့် တွက်ကြည့်လိုက်ရင် တစ်ည ၂၄၀၀၀၀ ကျပ်ကုန်ကျပြီး တစ်နှစ် ကုန်ကျငွေဟာ ကျပ်သိန်းပေါင်းခုနရာ လေးဆယ့်လေးသိန်းကျော်ပါတယ်။ တစ်နှစ်အတွက် လျှပ်စစ်ဓာတ်အားက ပြန်လည်ကောက်ခံရရှိနေတာ ကျပ်သိန်းပေါင်း ၂၀၂ သိန်းကျော်သာဖြစ်တဲ့ အတွက် စက်ရဲ့ ချို့ယွင်းပြုန်းတီးမှုနဲ့ ချောဆီတန်ဖိုးတွေမပါ တစ်နှစ်ကို ကျပ်သိန်း ၅၀၀ ကျော်လောက် ဖြစ်ပေါ်နေတာကို တွေ့ရပါတယ်။ ဖောင်းပြင်မြို့နယ်အတွက် လျှပ်စစ်ဓာတ်အားကို မဟာဓာတ်အား လိုင်းမှ သွယ်တန်းရရှိနိုင်တဲ့ အနီးစပ်ဆုံးအခြေအနေကတော့ ပင်လည်ဘူးမြို့မှ သွယ်တန်းရယူခြင်းပဲ ဖြစ်ပါတယ်။ ပထဝီအနေအထားအရ ကုန်ကျစရိတ်ကြီးမားပေမဲ့ မဟာဓာတ်အားလိုင်းမှ ဓာတ်အား သွယ်တန်းခြင်းဟာ ဒီဇယ်နှင့် ဓာတ်အားထုတ်ယူမှုအတွက် နိုင်ငံတော်အတွက် အရှုံးသက်သာပြီး ရေရှည်မှာ တွက်ခြေကိုက်လာလိမ့်မယ်လို့ ယူဆရပါတယ်။ ဥက္ကဋ္ဌကြီးခင်ဗျား။ လျှပ်စစ်ဓာတ်အားကို ၂၄ နာရီပြည့်ဝစွာရရှိရေးဟာ ဒေသရဲ့ လူမှုစီးပွားဘဝ ဖွံ့ဖြိုးတိုးတက်ရေးအတွက် များစွာအထောက်အကူဖြစ်စေနိုင်တယ်ဆိုတာကို အားလုံးသိရှိကြပြီးဖြစ်ပါ တယ်။ လျှပ်စစ်ဓာတ်အားပြည့်ဝစွာရရှိခြင်းက ထင်း၊ မီးသွေး၊ လောင်စာကိုသာ သုံးစွဲနေကြရတဲ့ လူမှုဘဝက ကျွတ်လွတ်စေပြီး သဘာဝပတ်ဝန်းကျင်ပြုန်းတီးပျက်စီးမှုကိုပါ ကာကွယ်ထိန်းသိမ်းပြီး သားဖြစ်ပါလိမ့်မယ်။ ဒါကြောင့် ကျွန်တော်မေးမြန်းလိုတာကတော့ ဖောင်းပြင်မြို့နယ်အား ၂၄ နာရီ လျှပ်စစ်မီးရရှိရေးအတွက် ပင်လည်ဘူးမြို့မှ လျှပ်စစ်ဓာတ်အားလိုင်းများသွယ်တန်း၍ ဓာတ်အား ပို့လွှတ်ပေးနိုင်မယ့်အစီအစဉ်နဲ့ မည်သည့်ဘဏ္ဍာရေးနှစ်တွင် ဆောင်ရွက်ပေးမည့်အစီအစဉ်ကို သိရှိလိုပါ၍ ဒေသခံပြည်သူများကိုယ်စား ပြည်သူ့လွှတ်တော်ဥက္ကဋ္ဌကြီးမှတစ်ဆင့် မေးမြန်းအပ်ပါတယ် ခင်ဗျား။ အားလုံးကိုကျေးဇူးတင်ပါတယ်။</speech>
<speech type='speaker'>
လျှပ်စစ်နှင့် စွမ်းအင်ဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='17'>ဒေါက်တာထွန်းနိုင်(ဒုတိယဝန်ကြီး၊ လျှပ်စစ်နှင့်စွမ်းအင်ဝန်ကြီးဌာန)</agency>လေးစားအပ်ပါ သော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များအားလုံး မင်္ဂလာပါ ခင်ဗျား။ စစ်ကိုင်းတိုင်းဒေသကြီး၊ ဖောင်းပြင်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးထွန်းဝေ မေးမြန်းသည့် မေးခွန်းနှင့်ပတ်သက်၍ လျှပ်စစ်နှင့်စွမ်းအင်ဝန်ကြီးဌာနကိုယ်စား ကျွန်တော်က ဆက်လက် ရှင်းလင်းဖြေကြားသွားမှာဖြစ်ပါတယ်။ ဖောင်းပြင်မြို့နယ်အား အနီးဆုံးလျှပ်စစ်ဓာတ်အားရောက်ရှိနေ သည့် ပင်လည်ဘူးမြို့မှတစ်ဆင့် လျှပ်စစ်ဓာတ်အားချိတ်ဆက်ဖို့ ကျွန်တော်တို့ စဉ်းစားတွက်ချက်ကြပါ တယ်။ လက်ရှိပင်လည်ဘူးမြို့ကိုပင်လျှင် လျှပ်စစ်ဓာတ်အားရရှိထားတာဟာ ၃၃ ကေဗွီလိုင်း မိုင်ပေါင်း ၆၅ မိုင်အထိ ရှည်လျားစွာတည်ဆောင်ထားရှိရမှာ ဖြစ်ပါတယ်။ ဒီအတွက်ကြောင့် ပင်လည်ဘူးမြို့မှာ ရောက်ရှိနေတဲ့လျှပ်စစ်ဓာတ်အားရဲ့ အရည်အသွေးနဲ့ဗို့အားအခြေအနေဟာ ကျွန်တော်တို့ နည်းပညာ စံသတ်မှတ်ချက်နဲ့ကိုက်ညီအောင် အတော်ထိန်းသိမ်းနေရတဲ့အနေအထား ဖြစ်ပါတယ်။ ဆက်လက်ပြီး အဲဒီကနေပြီးတော့မှ ဖောင်းပြင်မြို့ကို မိုင်အရှည်ပေါင်းများစွာ ဆက်လက်တည်ဆောက်သွားမယ် ဆိုလို့ရှိရင် ဖောင်းပြင်ကိုရောက်တဲ့အချိန်မှာ ဗို့အားအလွန်နိမ့်ကျဆင်းခြင်း ခံစားရမှာဖြစ်တဲ့အပြင် မူလလျှပ်စစ်ဓာတ်အားရရှိနေတဲ့ ပင်လည်ဘူးမြို့တွေမှာလည်းပဲ ဗို့အားတွေထက်ကျကာ ပျောက်ဆုံး မှုတွေအလွန်များပြားလာမှာဖြစ်တဲ့အတွက်ကြောင့် ပင်လည်ဘူးမြို့မှ ဖောင်းပြင်သို့ ဓာတ်အားလိုင်း တည်ဆောက်တဲ့ အစီအစဉ်ဟာ နည်းပညာအရ သင့်လျော်မှုမရှိကြောင်း သုံးသပ်ထားတာဖြစ်ပါတယ်။ Power Point ဖြင့် ရှင်းလင်းတင်ပြခွင့်ပြုပါခင်ဗျား။ ဒီအတွက် ဖောင်းပြင်မြို့ကို ဓာတ်အားစနစ်ကနေ လျှပ်စစ်ဓာတ်အားဖြန့်ဖြူးပေးဖို့ရာဆိုရင် နည်းပညာအရ ကောင်းမွန်အောင်တည်ဆောက်သင့်တဲ့ အစီအစဉ်ကတော့ ၂၃၀ ကေဗွီ ကလေးပင်မဓာတ်အားခွဲရုံမှနေပြီးတော့ တမူးမြို့ကို ကျွန်တော်တို့ ၂၃၀ ကေဗွီ ဓာတ်အားလိုင်း မိုင် ၉၀ ဦးစွာတည်ဆောက်ရပါမယ်။ တမူးမြို့မှာ ၂၃၀/၆၆/၁၁ ကေဗွီ ဓာတ်အားခွဲရုံကြီးတစ်ရုံ ကျွန်တော်တို့တည်ဆောက်ရပါမယ်။ ဒါဆို တမူးမြို့ကိုလည်း ဓာတ်အား စနစ်ကနေ ဓာတ်အား ၂၄ နာရီ ရရှိလာမှာဖြစ်ပါတယ်။ အဆိုပါကဲ့သို့ အနီရောင်လိုင်းနဲ့ ဖော်ပြ ထားတဲ့လိုင်းကို တည်ဆောက်ပြီးတဲ့နောက်ပိုင်းမှာ တမူးမြို့မှနေပြီးတော့ ကျွန်တော်တို့ မြို့သစ်မြို့ကို ၆၆ ကေဗွီ လိုင်း ၂၈ မိုင် လိုင်းအစိမ်းဖြင့် တင်ပြထားတာဖြစ်ပါတယ်။ တည်ဆောက်ကာ မြို့ သစ်မြို့မှာ ၆၆ ကေဗွီ၊ ၅ အမ်ဗွီအေ ဓာတ်အားခွဲရုံတည်ဆောက်ကာ မြို့သစ်မြို့ဓာတ်အားခွဲရုံတည်ဆောက်ကာ မြို့သစ်မြို့ လျှပ်စစ်ဓာတ်အားရရှိရေးကို ဆောင်ရွက်ရာမှာလည်း မြို့သစ်မြို့ လျှပ်စစ်ဓာတ်အားခွဲရုံ တည်ဆောက်ပြီးလျှင် အဆိုပါခွဲရုံမှနေပြီးတော့ မြို့သစ်- ဖောင်းပြင် ၆၆ ကေဗွီလိုင်း နောက်ထပ် မိုင် ၅၁ မိုင်တည်ဆောက်ဖို့ လိုအပ်ပါတယ်။ ဖောင်းပြင်မြို့မှာ ၆၆/၁၁ ကေဗွီ၊ ၅ အမ်ဗွီအေ ဓာတ်အားခွဲရုံ တစ်ရုံတည်ဆောက်ရမှာဖြစ်ပါတယ်။ အဆိုပါကဲ့သို့ လုပ်ငန်းများတည်ဆောက်နိုင်ရန်အတွက် ၂၀၁၉၂၀၂၀ ဘဏ္ဍာရေးနှစ်မှစပြီးတော့ ၂၃၀ ကေဗွီ ကလေး-တမူးဓာတ်အားလိုင်း မိုင် ၉၀ နှင့် တမူးမြို့မှာရှိတဲ့ ၂၃၀ ကေဗွီ ဓာတ်အားခွဲရုံတည်ဆောက်ခြင်းကို ဘတ်ဂျက်လျာထားတောင်းခံသွားမှာ ဖြစ်ပါတယ်။ ၂၀၂၁-၂၀၂၂ ဘဏ္ဍာရေးနှစ်အတွင်း အဆိုပါလုပ်ငန်းများ တည်ဆောက်ပြီးစီးဖို့ ရည်မှန်း ဆောင်ရွက်နေတာဖြစ်ပါတယ်။ အဆိုပါလုပ်ငန်းများ တည်ဆောက်ပြီးတဲ့အခါမှာ ကျန်ရှိတဲ့လုပ်ငန်း များကို နောက်လာမည့် ဘဏ္ဍာရေးနှစ်များမှာ ဆက်လက်လျာထား တည်ဆောက်သွားမှာဖြစ်ပါ ကြောင်း ရှင်းလင်းဖြေကြားအပ်ပါတယ်ခင်ဗျား။ ကျေးဇူးတင်ပါတယ်။</speech>
<speech type='speaker'>
မေးခွန်းများဖြေကြားပေးတဲ့ လျှပ်စစ်နှင့်စွမ်းအင်ဝန်ကြီးဌာန ဒုတိယဝန်ကြီး ပြန်လည်ထွက်ခွာနိုင်ပါတယ်။
</speech>
</Q-A>
<Q-A>
<title>
ဆရာဆရာမလိုအပ်ချက်အတွက် ပညာရေးတက္ကသိုလ်ဆင်းနှင့် ပညာရေးကောလိပ်ဆင်းများကို ခန့်ထားပေးရန် အစီအစဉ်ရှိ/မရှိနှင့်စပ်လျဉ်းသည့်မေးခွန်း
</title>
<speech type='speaker'>
လှိုင်မဲဆန္ဒနယ်မှ ဦးအောင်ကျော်ကျော်ဦး မေးမြန်းဖို့ဖြစ်ပါတယ်။
</speech>
<speech><mp id='477'>ဦးအောင်ကျော်ကျော်ဦး(လှိုင်မဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဌကြီးနှင့် ပြည်ထောင်စုဝန်ကြီးများ၊ ပြည်သူ့လွှတ်တော်ကိုယ်စားလှယ်များအားလုံးမင်္ဂလာပါလို့ နှုတ်ခွန်းဆက်သအပ်ပါတယ်။ ကျွန်တော်ကတော့ လှိုင်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးအောင်ကျော်ကျော်ဦး ဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ဆရာဆရာမလိုအပ်ချက် များပြား ချိန်မှာ ယခုပညာသင်နှစ်အတွက် ပညာရေးတက္ကသိုလ်ဆင်းနှင့် ပညာရေးကောလိပ်ဆင်းများကို ခန့်အပ်ခြင်းမရှိသေးပါ။ နှစ်စဉ်နှစ်တိုင်း ပညာရေးတက္ကသိုလ်မှာ ငါးနှစ်တက်ပြီးတော့ ကျောင်းဆင်း တာနဲ့ နောင်နှစ်ပညာသင်နှစ်မှာ အထက်တန်းပြ၊ အလယ်တန်းပြတွေ တန်းခန့်နေတာဖြစ်ပါတယ်။ ဒီလိုပဲပညာရေးကောလိပ်ဆင်းတွေကိုလည်း ပညာသင်နှစ်အစမှာ မူလတန်းပြတွေ၊ အလယ်တန်းပြ တွေအဖြစ် တန်းခန့်ပါတယ်။ ဒီနှစ်အောင်ပြီးတော့ နောက်နှစ်ကို တန်းပြီးတော့ ခန့်ပါတယ်။ ဒီမေးခွန်း တင်တဲ့ ဇူလိုင်လအထိအတော့ မနှစ်ကအောင်တဲ့ B.Ed ဆင်းတွေ၊ ပညာရေးကောလိပ်ဆင်းတွေကို ယခု ပညာသင်နှစ်အတွက် မခန့်အပ်ရသေးပါဘူး။ မနှစ်က ရန်ကုန်နှင့် စစ်ကိုင်းပညာရေးတက္ကသိုလ်ဆင်း အယောက် ၅၀၀ ခန့်၊ ပညာရေးကောလိပ်ပေါင်း ၂၀ က ၄၀၀၀ ဦး၊ PPTT သင်တန်းဆင်း ၂၀၀၀ ဦး ခန့် စုစုပေါင်း ၆၀၀၀ ခန့် ရှိပါတယ်။ နှစ်စဉ်နှစ်တိုင်း ပုံမှန်ခန့်အပ်နေကြ မခန့်အပ်သေးတာ မြန်မာ့ ပညာရေးအတွက် နစ်နာသလို ဘွဲ့ရကျောင်းဆင်းများအတွက်လည်း လုပ်သက်နစ်နာပါတယ်။ ပညာရေးတက္ကသိုလ်၊ ကောလိပ်တက်တဲ့ ကျောင်းသူကျောင်းသားများအတွက်လည်း ယုံကြည်မှု ပျောက်ဆုံးသလို၊ မျှော်လင့်ချက်မဲ့ပြီးတော့ စိတ်ပျက်အားလျော့စေပါတယ်။ ယခုတော့ ခန့်အပ်လိုက်ပြီ လို့သိရပါတယ်။ သို့သော် နှောင့်နှေးကြန့်ကြာတဲ့အတွက် မလိုလားအပ်တဲ့ပြဿနာတွေကို ရင်ဆိုင် ကြုံတွေ့ရပါတယ်။ ပညာရေးတက္ကသိုလ်နဲ့ ပညာရေးကောလိပ်မှာတက်တဲ့ ကျောင်းသူကျောင်းသား တွေက ဆရာဆရာမဖြစ်ဖို့ ရည်ရွယ်ဆုံးဖြတ်ပြီးတော့ တက်ခဲ့တာဖြစ်ပါတယ်။ ဒီဘာသာရပ်နှင့် ဘွဲ့ရ ကျောင်းပြီးတော့ ဆရာဆရာမအဖြစ် လုပ်ကိုင်ခွင့်မရဘူးဆိုရင် တခြားရွေးချယ်စရာ အသက်မွေးဝမ်း ကျောင်းလုပ်ငန်းလည်းမရှိပါဘူး။ နောက်တစ်ခုက အလုပ်တော့ခန့်ပါတယ်။ သို့သော် ဘယ်လိုမှ သွားရောက်တာဝန်ထမ်းဆောင်ဖို့ အဆင်မပြေတဲ့ အခြေအနေမျိုးတွေလည်း ရှိတဲ့အခါကျတော့ ရရှိတဲ့ အလုပ်ကို လက်လွှတ်ဆုံးရှုံးရတာတွေလည်း ရှိပါတယ်။ ဒါကြောင့် ဒါတွေကို ပြန်လည်ညှိနှိုင်းပေးဖို့ လည်း လိုအပ်ပါတယ်။ ဒါကြောင့် ဆရာဆရာမများ လိုအပ်ချက်အတွက် ပညာရေးတက္ကသိုလ်ဆင်းနဲ့ ပညာရေးကောလိပ်ဆင်းများ ခန့်အပ်ပေးတဲ့ အစီအမံများနှင့်ပတ်သက်၍ သိရှိလိုပါကြောင်း လွှတ်တော်ဥက္ကဋ္ဌကြီးမှတစ်ဆင့် မေးမြန်းရခြင်းဖြစ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>ပညာရေးဝန်ကြီးဌာနက ဖြေကြားရန်ဖြစ်ပါတယ်။</speech>
<speech><agency id='16'>ဒေါက်တာမျိုးသိမ်းကြီး(ပြည်ထောင်စုဝန်ကြီး၊ ပညာရေးဝန်ကြီးဌာန)</agency>လေးစားရပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များအားလုံးမင်္ဂလာပါလို့ နှုတ်ခွန်း ဆက်သအပ်ပါတယ်။ ပညာရေးဝန်ကြီးဌာန၊ ပြည်ထောင်စုဝန်ကြီး ကျွန်တော် ဒေါက်တာမျိုးသိမ်းကြီး က ရန်ကုန်တိုင်းဒေသကြီး၊ လှိုင်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးအောင်ကျော်ကျော်ဦး ရဲ့ မေးခွန်းအပေါ် ပြန်လည်ရှင်းလင်းဖြေကြားတင်ပြသွားမှာ ဖြစ်ပါတယ်။ ဥက္ကဋ္ဌကြီးခင်ဗျား။ Power Point အသုံးပြုခွင့်ပြုဖို့ လေးစားစွာတင်ပြအပ်ပါတယ်။ ပညာရေး ဝန်ကြီးဌာနအနေနဲ့ ၃-၈-၂၀၁၇ ရက်နေ့မှာ ယခု ၂၀၁၇-၂၀၁၈ ပညာသင်နှစ်အတွက် ပညာရေး တက္ကသိုလ်များမှ သင်တန်းဆင်း ဆရာဆရာမတွေနဲ့ ပညာရေးကောလိပ်များမှ သင်တန်းဆင်း ဆရာ ဆရာမတွေကို သက်ဆိုင်ရာ တိုင်းဒေသကြီး/ ပြည်နယ်အသီးသီးမှာ ဖြည့်ဆည်းခန့်ထားပေးခဲ့ပြီး ဖြစ်ပါ တယ်။ အဲဒီလိုဖြည့်ဆည်းခန့်ထားပေးတဲ့အခါမှာတော့ ပညာရေးဝန်ကြီးဌာနအနေနဲ့ ယခုပညာသင်နှစ် မှာ တိုင်းဒေသကြီး/ပြည်နယ်အစိုးရအဖွဲ့များရဲ့ သဘောထားမှတ်ချက်ကို ရာထူးခန့်ထားမယ့်၊ ပြောင်းရွှေ့မယ့်၊ တိုးမြှင့်ခန့်ထားမယ့်နေရာတွေအပေါ်မှာ သဘောထားမှတ်ချက် ရယူဆောင်ရွက် သွားရတာဖြစ်တဲ့အတွက်ကြောင့်မို့လို့ အနည်းငယ် ယမန်နှစ်ကထက် ကြန့်ကြာသွားခဲ့ရခြင်း ဖြစ်ပါ ကြောင်း တင်ပြလိုပါတယ်။ ယခုနှစ်မှာ ပညာရေးတက္ကသိုလ်များမှ သင်တန်းဆင်းနှင့် B.Ed ဘွဲ့ရ ဆရာဆရာမ ၄၈၂ ဦး၊ ပညာရေးကောလိပ်များမှ DTET နှင့် PPTT သင်တန်းဆင်းဆရာဆရာမ ၉၉၅၃ ဦး စုစုပေါင်း ၁၄၀၃၅ ဦးကို ၁-၈-၂၀၁၇ ရက်နေ့မှာ ခန့်ထားပေးခဲ့ပြီးဖြစ်ပါတယ်။ တိုင်းဒေသကြီး/ ပြည်နယ်အလိုက် ခန့်ထားပေးမှုကတော့ ကချင်ပြည်နယ်မှာ ၃၅၀ ဦး၊ ကယားပြည်နယ်မှာ ၂၀၂ ဦး၊ ကရင်ပြည်နယ်မှာ ၄၉၇ ဦး၊ ချင်းပြည်နယ်မှာ ၃၈၈ ဦး၊ စစ်ကိုင်းတိုင်းဒေသကြီးမှာ ၁၀၀၂ ဦး၊ တနင်္သာရီတိုင်းဒေသကြီးမှာ ၂၂၄ ဦး၊ ပဲခူးတိုင်းဒေသကြီး(အရှေ့)မှာ ၅၃၀ ဦး၊ ပဲခူးတိုင်းဒေသကြီး (အနောက်)မှာ ၂၈၀ ဦး၊ မကွေးတိုင်းဒေသကြီးမှာ ၁၂၄၅ ဦး၊ မန္တလေးတိုင်းဒေသကြီးမှာ ၁၃၆၇ ဦး၊ မွန်ပြည်နယ်မှာ ၄၄၁ ဦး၊ ရခိုင်ပြည်နယ်မှာ ၄၉၃ ဦး၊ ရန်ကုန်တိုင်းဒေသကြီးမှာ ၆၂၁ ဦး၊ ရှမ်းပြည်နယ် (တောင်ပိုင်း)မှာ ၄၉၁ ဦး၊ ရှမ်းပြည်နယ်(မြောက်ပိုင်း)မှာ ၅၁၄ ဦး၊ ရှမ်းပြည်နယ်(အရှေ့ပိုင်း)မှာ ၁၄၉ ဦး၊ ဧရာဝတီတိုင်းဒေသကြီးမှာ ၁၄၅၃ ဦး၊ နေပြည်တော်ကောင်စီနယ်မြေမှာ ၁၈၈ ဦး စသဖြင့် စုစုပေါင်း ၁၀၄၃၅ ဦးကို ပညာရေးဝန်ကြီးဌာနအနေနဲ့ တိုင်းဒေသကြီး/ပြည်နယ်အစိုးရအဖွဲ့များရဲ့ သဘောထားမှတ်ချက်ရယူပြီးတော့ ခန့်ထားပေးခဲ့ပါတယ်။ ဒါကြောင့်မို့လို့ ရန်ကုန်တိုင်းဒေသကြီး အတွင်းမှာ B.Ed သင်တန်းဆင်း ဆရာဆရာမ ၁၀၆ ဦး၊ ပညာရေးကောလိပ်များမှ DTET သင်တန်း ဆင်းနှင့် နှစ်နှစ်သင်ပညာရေးကောလိပ်ဆင်း ဆရာဆရာမ ၁၃၇ ဦးနှင့် ဘွဲ့ရမူလတန်းပြဆရာဆရာမ၊ သင်တန်းဆင်းတဲ့ ဆရာဆရာမ ၃၇၈ ဦး စုစုပေါင်း ၆၂၁ ဦးအား ခန့်ထားပေးခဲ့ပြီးဖြစ်ပါကြောင်း ရှင်းလင်းတင်ပြအပ်ပါတယ်။ ကျေးဇူးတင်ပါတယ်။</speech>
</Q-A>
<Q-A>
<title>
ရန်ကုန်တိုင်းဒေသကြီး၊ ကမာရွတ်မြို့နယ်၊ အင်းယားလမ်းရှိ တက္ကသိုလ်လှေလှော်အသင်းပိုင် အဆောက်အဦကို ငှားရမ်းထားခြင်းမှ ရုပ်သိမ်းရန်အစီအစဉ်ရှိ/မရှိနှင့်စပ်လျဉ်းသည့်မေးခွန်း
</title>
<speech type='speaker'>
အင်းစိန်မဲဆန္ဒနယ်မှ ဦးမောင်မောင်ဦး မေးမြန်းဖို့ ဖြစ်ပါတယ်။
</speech>
<speech><mp id='483'>ဦးမောင်မောင်ဦး(အင်းစိန်မဲဆန္ဒနယ်)</mp> လေစားအပ်ပါသော ပြည်သူ့လွှတ်တော်ဥက္ကဋ္ဌကြီး၊ ပြည်ထောင်စုဝန်ကြီးနှင့် ပြည်သူ့လွှတ်တော်ကိုယ်စားလှယ်များခင်ဗျား။ အားလုံးကို မင်္ဂလာပါလို့ နှုတ်ခွန်းဆက်သအပ်ပါတယ်။ ကျွန်တော်ကတော့ အင်းစိန်မဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဦးမောင်မောင်ဦး ဖြစ်ပါတယ်။ ပြည်သူ့လွှတ်တော်ဥက္ကဋ္ဌကြီးမှတစ်ဆင့် ကျွန်တော် တင်ပြလိုတဲ့မေးခွန်းကတော့ ပညာရေးဝန်ကြီးဌာနပိုင် ရန်ကုန်တိုင်းဒေသကြီး၊ ကမာရွတ်မြို့နယ်၊ အင်းယားလမ်းမှာရှိတဲ့ တက္ကသိုလ်လှေလှော်အသင်းပိုင်အဆောက်အဦအား ငှားရမ်းထားခြင်းမှ ပြန်လည်ရုပ်သိမ်းပေးရန် အစီအစဉ်ရှိ/မရှိနှင့် ရှိပါက မည်သည့်အချိန်တွင် ပြန်လည်ရုပ်သိမ်းမည်။ မရှိပါက အဘယ်ကြောင့်ဆိုတာကို သိရှိလိုပါကြောင်း ဖြစ်ပါတယ်။ ဥက္ကဌကြီးခင်ဗျား။ Power Point သုံးစွဲခွင့်ပြုပါခင်ဗျား။ ဥက္ကဌကြီးခင်ဗျား။ နောင်မှာ တက္ကသိုလ်များလှေလှော်အသင်းဖြစ်လာမယ့် ရန်ကုန်တက္ကသိုလ်လှေလှော်အသင်းဟာ ၁၉၂၃ ခုနှစ်ကစတင်တည်ထောင်ခဲ့တာဖြစ်လို့ ဒီနေ့ဆိုရင် နှစ်ပေါင်းတစ်ရာပြည့်ခါနီး ဖြစ်နေပါတယ်။ သေသည့်တိုင်လှော်ခတ်ကြမယ်။ Row Day Your Dead ဆိုတဲ့ဆောင်ပုဒ်နဲ့ အားမာန်အပြည့်ရှိခဲ့တဲ့ တက္ကသိုလ်ကျောင်းတော်သူ၊ ကျောင်းတော်သားတွေရဲ့ လှေလှော်အသင်းကြီးကနေ တက္ကသိုလ်ရဲ့ ဂုဏ်ဆောင် အားကစားသမားများ၊ နိုင်ငံဂုဏ်ဆောင် အားကစားသမားများကို သမိုင်းအစဉ်အလာကြီးစွာ မွေးထုတ်နိုင်ခဲ့ပါတယ်။ ဒါ ရန်ကုန်တက္ကသိုလ်ကြီး နဲ့တွဲဖက်ပေါ်ပေါက်လာခဲ့တဲ့ ဖွားဖက်တော် အင်မတန်မှ ဂုဏ်အရှိန်ကြီးမားတဲ့ သမိုင်းမှတ်တိုင် အဆောက်အဦလည်းဖြစ်ပါတယ်။ တက္ကသိုလ်ပညာဆိုတာ ကျောင်းစာအုပ်ထဲကစာတွေကို လေ့လာ ကျက်မှတ်သင်ယူနေတာသက်သက်မဟုတ်ဘဲ တက္ကသိုလ်(University)ဆိုတာကို Universe ဆိုတဲ့ စကြာဝဠာအဖြစ် စံထားကြတာပါ။ ကျောင်းတော်သူ၊ ကျောင်းတော်သားတွေဟာ စာသင်ရင်း နိုင်ငံရေး၊ လူမှုရေး၊ ခေါင်းဆောင်မှု၊ အားကစားနှင့် အနုပညာစသည်ဖြင့် အားလုံးကိုလေ့လာသင်ယူနိုင်တဲ့ အခြေအနေတစ်ခု ဖြစ်ပါတယ်။ ဒါကလည်း ကမ္ဘာကို တန်းညှိတဲ့ပညာရေးရဲ့ သဘာဝကျတဲ့ သရုပ်သဏ္ဌာန်ဖြစ်ပါတယ်။ ဒီနေ့တော့ ဒါတွေကို ပြန်လည်ရရှိစေဖို့အတွက် ပြောင်းလဲအောင် ကြိုးစား နေတဲ့အချိန်လည်း ဖြစ်ပါတယ်။ ဥက္ကဋ္ဌကြီးခင်ဗျား။ တက္ကသိုလ်များလှေလှော်အသင်းအဆောက်အဦကို တစ်ခုလုံးပြင်ဆင် ဆောက်လုပ်ခဲ့ပြီး စားသောက်ဆိုင်တစ်ခုကို ငှားရမ်းခဲ့တာဖြစ်ပါတယ်။ တာဝန်ယူဆောင်ရွက်နေတဲ့ လုပ်ငန်းကို ဒီနေရာမှာကျွန်တော့်အနေနဲ့ နစ်နာလိုစိတ်မရှိကြောင်း ပြောကြားလိုပါတယ်။ ဒါပေမဲ့ ကျွန်တော်တို့အတွက် အရေးကြီးနေတာက တက္ကသိုလ်နဲ့ ကျွန်တော်တို့မျိုးဆက်ကျောင်းသားတွေရဲ့ အခွင့်အရေး၊ တာဝန်သိမှု၊ တာဝန်ယူမှု၊ သမိုင်းအမွေဆက်ခံမှုတွေဖြစ်ပါတယ်။ သမိုင်းကိုနားလည်မယ် ဆိုရင် တက္ကသိုလ်ဆိုတာဟာ ကျောင်းသင်ခန်းစာတစ်ခုထက် ပိုမိုမြင့်မားမှန်း သိရှိနားလည်ခဲ့လို့ရှိရင် ကျွန်တော်အခုပြောနေတဲ့စေတနာကို နားလည်ကြလိမ့်မယ်လို့ ယုံကြည်ပါတယ်။ ကျွန်တော်တို့ ကျောင်းသားဘဝကအခြေအနေနဲ့ အခွင့်အရေးတွေကို ဒီနေ့ကလေးတွေကို ကျွန်တော်တို့ပေးချင်ပါ တယ်။ ဒီနေ့ ရန်ကုန်တက္ကသိုလ်များ လှေလှော်အသင်းကြီးရဲ့ အဆောက်အဦနဲ့မြေနေရာကို ကျောင်းသားလေးတွေကို လွတ်လပ်စွာသုံးစွဲခွင့်မရှိဘဲဖြစ်နေတာ အင်မတန်ဝမ်းနည်းဖို့ကောင်းပါ တယ်။ ယခုဆိုရင် ရန်ကုန်တက္ကသိုလ် ပရိဝုဏ်လည်းဖြစ်၊ ကျောင်းသူကျောင်းသားများရဲ့ အားကစား လေ့ကျင့်ရာစခန်းအတွင်းမှာ အရက်သေစာသောက်စားရောင်းချနေတာဟာ အင်မတန်မှနိုင်ငံတော်ရဲ့ ဂုဏ်သိက္ခာ၊ တက္ကသိုလ်ရဲ့ ဂုဏ်သိက္ခာ၊ အားကစားလောကရဲ့ ဂုဏ်သိက္ခာကို ထိခိုက်နေတာဖြစ်ပါတယ်။ ဥက္ကဌကြီးခင်ဗျား။ ကျွန်တော်တို့ပေးနိုင်တဲ့၊ ပေးသင့်တဲ့၊ တောင်းယူပေးနိုင်တဲ့၊ တောင်းယူပေးသင့်တဲ့ အခွင့်အရေးတွေကို ကျွန်တော်တို့ရဲ့ အနာဂတ်မျိုးဆက်တွေအတွက် တောင်းပေးရမှာဖြစ်ပါတယ်။ ဒါကြောင့် ပြည်သူ့လွှတ်တော်ဥက္ကဋ္ဌကြီးမှတစ်ဆင့် မေးမြန်းလိုတာကတော့ ပညာရေးဝန်ကြီးဌာနပိုင် ရန်ကုန်တိုင်းဒေသကြီး၊ ကမာရွတ်မြို့နယ်၊ အင်းယားလမ်းမှာရှိတဲ့ တက္ကသိုလ်လှေလှော်အသင်းပိုင် အဆောက်အဦအား ငှားရမ်းထားခြင်းမှ ပြန်လည်ရုပ်သိမ်းပေးရန် အစီအစဉ်ရှိ/မရှိနှင့် ရှိပါက မည်သည့်အချိန်တွင် ရုပ်သိမ်းပေးမည်၊ မရှိပါက အဘယ်ကြောင့်ဆိုသည်ကို ဥက္ကဋ္ဌကြီးမှတစ်ဆင့် မေးမြန်းအပ်ပါတယ်။ အားလုံးကို ကျေးဇူးတင်ပါတယ်ခင်ဗျား။</speech>
<speech type='speaker'>ပညာရေးဝန်ကြီးဌာနက ဖြေကြားရန်ဖြစ်ပါတယ်။</speech>
<speech><agency id='16'>ဒေါက်တာမျိုးသိမ်းကြီး(ပြည်ထောင်စုဝန်ကြီး၊ ပညာရေးဝန်ကြီးဌာန)</agency>လေးစားရပါ သော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်ကြီးများအားလုံး မင်္ဂလာပါ ခင်ဗျား။ ပညာရေးဝန်ကြီးဌာနမှ ကျွန်တော်က အင်းစိန်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးမောင်မောင်ဦးရဲ့ မေးခွန်းအပေါ် ဆက်လက်ရှင်းလင်း ဖြေကြားတင်ပြသွားမှာ ဖြစ်ပါတယ်။ ဥက္ကဌကြီးခင်ဗျား။ Power Point အသုံးပြုခွင့်ပြုဖို့အတွက် လေးစားစွာ တင်ပြအပ်ပါတယ်။ ဒီ ပညာရေးဝန်ကြီးဌာနပိုင် ရန်ကုန်တက္ကသိုလ် လှေလှော်အသင်းပိုင်တဲ့ အဆောက်အဦကို ၁-၄-၂၀၁၆ ရက်နေ့မှ ၃၁-၃-၂၀၂၁ အထိ ငါးနှစ်စာချုပ်ကို ပြီးခဲ့တဲ့ ၂၀၁၅ ခုနှစ်၊ ဖေဖော်ဝါရီလ ၂၄ ရက်နေ့က ကျင်းပခဲ့တဲ့ ပညာရေးဝန်ကြီးဌာနရဲ့ စီမံခန့်ခွဲရေးကော်မတီအစည်းအဝေးအမှတ်စဉ်(၂၄/၂၀၁၅)ရဲ့ အတည်ပြုချက်နှင့် ကျွန်တော်တို့ ဆက်လက်စာချုပ်ချုပ်ဆို ငှားရမ်းထားတာကို တွေ့ရှိရပါတယ်။ တစ်လကို ၃၅ သိန်းနဲ့ ၁၂ လစာအတွက် ကျပ်သိန်း ၄၂၀ ကို ၂၀၁၆-၂၀၁၇ ဘဏ္ဍာရေးနှစ်အတွက် နိုင်ငံတော်ဘဏ္ဍာငွေအဖြစ် သွင်းထားတာကိုလည်းပဲ ကျွန်တော်တို့ စိစစ်တွေ့ရှိရပါတယ်။ ဒီ ငှားရမ်း ထားတာကို ပညာရေးဝန်ကြီးဌာနအနေနဲ့ အစိုးရသစ်လက်ထက်မှာ အဆောက်အဦငှားရမ်းစာချုပ်ကို ပြန်လည်စိစစ်တဲ့အခါမှာ နိုင်ငံတော် သို့မဟုတ် ပညာရေးဝန်ကြီးဌာနမှ အဆိုပါ အဆောက်အဦကို အသုံးပြုရန် လိုအပ်လာလျှင် အဖိုးစားနား တစ်စုံတစ်ရာတောင်းခံခြင်းမပြုဘဲ အငှားချထားသူထံကို ရက် ၃၀ အတွင်း ပြန်လည်လွှဲပြောင်းပေးရမယ်လို့ ထည့်သွင်းစာချုပ်ထားတာကို တွေ့ရှိရတဲ့အတွက် ကြောင့်မို့လို့ တက္ကသိုလ်လှေလှော်အသင်းပိုင် အဆောက်အဦနဲ့ ပရိဝုဏ်ကို ကျောင်းသားကျောင်းသူ များ အားကစားမြှင့်တင်နိုင်ရေးအတွက် လှေလှော်အားကစားကို အားပေးမြှင့်တင်နိုင်ရေးအတွက် ဒီ တက္ကသိုလ်လှေလှော်အသင်းပိုင် အဆောက်အဦနဲ့ ပရိဝုဏ်ကို ပြန်လည်လွှဲပြောင်း လက်ခံရရှိဖို့ အတွက် ရန်ကုန်တက္ကသိုလ်ပါမောက္ခချုပ်အပါအဝင် အဖွဲ့ဝင်ကိုးဦးဖြင့် လွှဲပြောင်းရေးအဖွဲ့ကို ကျွန်တော်တို့ ပညာရေးဝန်ကြီးဌာနကနေ ဖွဲ့စည်းပြီးတော့ တာဝန်ပေးအပ်ခဲ့ပါတယ်။ အဲဒီအဆောက် အဦနဲ့ ပရိဝုဏ်ကို လွှဲပြောင်းရေးကိစ္စတွေဆောင်ရွက်မယ့် လွှဲပြောင်းရေးအဖွဲ့က ၂၀၁၆ ခုနှစ်၊ ဇွန်လ ၁၄ ရက်နေ့မှာ ဆိုင်ပိုင်ရှင်ကို တွေ့ဆုံပြီးတော့ ၂၀၁၆ ခုနှစ်၊ သြဂုတ်လ ၃၀ ရက်နေ့ နောက်ဆုံးထားဖယ်ရှားပေးဖို့အတွက် ပညာရေးဝန်ကြီးဌာနအနေနဲ့ ညှိနှိုင်းခဲ့ပါတယ်။ ဆိုင်ရှင်ဘက်က နေပြီးတော့မှ ဝါကျွတ်ချိန်ရောက်မှ ဖယ်ရှားပေးနိုင်မယ်ဖြစ်တဲ့အတွက်ကြောင့်မို့လို့ ၂၀၁၆ ခုနှစ်၊ ဇွန်လ ၁၆ ရက်နေ့က အသနားခံစာတင်လာခဲ့ပါတယ်။ အဲဒီလို ကျွန်တော်တို့ ဝါကျွတ်ပြီးတဲ့အချိန် ရောက်တဲ့အခါမှာလည်းပဲ မဖယ်ရှားပေးတဲ့အတွက်ကြောင့်မို့လို့ ၂၀၁၇ ခုနှစ်၊ မတ်လ ၃၁ ရက်နေ့မှာ ဆိုင်ပိုင်ရှင်ကို ထပ်မံခေါ်ယူတွေ့ဆုံပြီးတော့ ၂၀၁၇ ခုနှစ်၊ ဧပြီလ ၇ ရက်နေ့နောက်ဆုံးထားဖယ်ရှား ပေးဖို့နဲ့ သိရှိကြောင်း လက်မှတ်ရေးထိုးပေးဖို့အတွက် မေတ္တာရပ်ခံခဲ့သော်လည်းပဲ ဆိုင်ပိုင်ရှင်က ငြင်းဆန်ခဲ့ပါတယ်။ ဒါကြောင့်မို့လို့ ကျွန်တော်တို့ ၁၉၅၅ ခုနှစ် အစိုးရရဲ့ အိမ်ဥပစာနှင်ထုတ်ခြင်း အခွင့် အာဏာပိုင်အဖြစ် အပ်နှင်းခွင့်ရရှိဖို့အတွက် ဆောက်လုပ်ရေးဝန်ကြီးဌာနကို ၂၀၁၇ ခုနှစ်၊ ဇူလိုင်လ ၃ ရက်နေ့က ညှိနှိုင်းခဲ့ပါတယ်။ ဒါကြောင့်မို့လို့ ၂၀၁၇ ခုနှစ်၊ ဇူလိုင်လ ၇ ရက်နေ့မှာ အခွင့်အာဏာ ရရှိ ခဲ့တဲ့အတွက်ကြောင့်မို့လို့ အဲဒီဆိုင်ကို ပြန်လည်အပ်နှံဖို့အတွက် ဆိုင်ကို Notice စာပေးပို့ထားပါတယ်။ ယခုအခြေအနေမှာတော့ ပညာရေးဝန်ကြီးဌာနအနေနဲ့ ရွှေရှမ်းကန်စားသောက်ဆိုင်က ဆိုင်ပိုင်ရှင် ကိုယ်တိုင်လက်မှတ်ရေးထိုးထားပြီးဖြစ်သော်လည်းပဲ ယခုဖြစ်စဉ်မှာ သက်ဆိုင်ရာဒေသအစိုးရအဖွဲ့က အိမ်ဥပစာနှင်ခွင့်အရ နှင်ရမှာဖြစ်တဲ့အတွက်ကြောင့်မို့လို့ ရန်ကုန်တိုင်းဒေသကြီးအစိုးရအဖွဲ့နှင့် ညှိနှိုင်းပြီးတော့မှ ပူးပေါင်းဆောင်ရွက်လျက်ရှိပါတယ်။ ရန်ကုန်တိုင်းဒေသကြီးအစိုးရအဖွဲ့အနေနဲ့က လည်းပဲ အိမ်ဥပစာနှင်ခွင့်အရ ဆောင်ရွက်နိုင်ဖို့အတွက် ရွှေရှမ်းကန်စားသောက်ဆိုင်ပိတ်သိမ်းရေး ကိစ္စအတွက်ကိုလည်းပဲ အစည်းအဝေးခေါ်ယူပြီးတော့ ပူးပေါင်းညှိနှိုင်းဆောင်ရွက်သွားမှာဖြစ်တယ်လို့ ကျွန်တော်တို့ကိုလည်းပဲ ပြန်ကြားထားပါတယ်။ ဒါကြောင့်မို့လို့ ငှားရမ်းထားခြင်းကနေ ရုပ်သိမ်းဖို့ အတွက် အိမ်ဥပစာနှင်ခွင့်ကို လုပ်ထုံးလုပ်နည်းနှင့်အညီ စီစဉ်ဆောင်ရွက်လျက်ရှိပါကြောင်း ရှင်းလင်း တင်ပြအပ်ပါတယ်။ ကျေးဇူးတင်ပါတယ်။</speech>
<speech type='speaker'>
ဝန်ကြီးဌာနအနေနဲ့ ၇-၇-၂၀၁၇ ရက်က Notice စာပေးပို့ခဲ့တာသိရတယ်။ ဒါပေမဲ့ Notice စာမှာတော့ စာထဲမှာတော့ပါရင်ပါမယ်။ ဒီမှာ Power Point ထိုးသွားတာတော့ မတွေ့ရဘူး။ ဘာလဲဆိုတော့ Notice တစ်ခုကပေးလို့ရှိရင် Law Enforcement ဖြစ်ဖို့က သတ်မှတ် ရက်ရှိရတယ်။ နောက်ဆုံးဘယ်ရက်ထားပြီးတော့ ဖယ်ရှားပေးရမယ်ဆိုတာ။ ဒီလိုမပါဘဲနဲ့ Notice သက်သက်ပေးမယ်ဆိုရင်တော့ ကာလသတ်မှတ်ချက်မရှိရင် ဒီ Notice က အာဏာသက်ရောက်မှု ရှိမှာမဟုတ်ဘူး။ ဒါကြောင့်မို့လို့ ဒီမှာတော့ Power Point ထိုးတာမတွေ့ရဘူး။ ၇-၇-၂၀၁၇ ရက်နေ့က Notice စာပေးတာပဲသိတယ်။ နောက်ဆုံးသတ်မှတ်ရက်ဆိုတာ ကျွန်တော်တို့ မတွေ့ရဘူး။ အဲဒါလေးကို တော့ ဂရုပြု စေချင်တယ်။
</speech>
</Q-A>
<Q-A>
<title>
မိုးညှင်းမြို့ ဒီဂရီကောလိပ်၏ကျောင်းဝင်းမြေနေရာကို အကျယ်အဝန်းပြန်လည်တိုင်းတာသတ်မှတ် ပေးရန် အစီအစဉ်ရှိ/မရှိနှင့်စပ်လျဉ်းသည့်မေးခွန်း
</title>
<speech type='speaker'>
မိုးညှင်းမဲဆန္ဒနယ်မှ ဒေါ်စန်းစန်းအိ မေးမြန်းဖို့ ဖြစ်ပါတယ်။
</speech>
<speech><mp id='238'>ဒေါ်စန်းစန်းအိ(မိုးညှင်းမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ပြည်ထောင်စုဝန်ကြီးနှင့် ဧည့်သည်တော်များ အားလုံး မင်္ဂလာပါလို့ နှုတ်ခွန်းဆက်ပါတယ်ရှင့်။ ကျွန်မက ကချင်ပြည်နယ်၊ မိုးညှင်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါ်စန်းစန်းအိ ဖြစ်ပါတယ်။ ဥက္ကဋ္ဌကြီးမှတစ်ဆင့်မေးမြန်းလိုတာ ကတော့ ကျွန်မတို့မိုးညှင်းမြို့ရဲ့ ဒီဂရီကောလိပ်ကျောင်းဝန်းမြေအကျယ်အဝန်းကို ပြင်ဆင်သတ်မှတ် ခြင်းနဲ့ ပတ်သက်ပြီးတော့မှ မေးခွန်းမေးမြန်းလိုခြင်းပဲဖြစ်ပါတယ်။ မိုးညှင်းမြို့နယ်ဟာ ဟိုပန်မြို့အပါ အဝင် ကျေးရွာပေါင်း ၁၂၇ ရွာနဲ့ လူဦးရေနှစ်သိန်းကျော်ရှိပါတယ်ရှင့်။ ခရိုင်ရုံးစိုက်တဲ့မြို့နယ် တစ်ခုလည်းဖြစ်သလို ပညာရေးကဏ္ဍမှာ ကချင်ပြည်နယ်ရဲ့ အောင်ချက်အကောင်းဆုံးပညာရေး မြို့တော်လည်း ဖြစ်ပါတယ်။ အခြေခံပညာအလယ်တန်းကျောင်း ၁၇ ကျောင်း၊ အထက်တန်းကျောင်း ၁၄ ကျောင်းရှိပြီးတော့မှ နည်းပညာကောလိပ်၊ ဒီဂရီကောလိပ်ကျောင်းတွေလည်း ဖွင့်လှစ်ထားရှိပါတယ်။ လေးစားအပ်ပါသော ဥက္ကဋ္ဌကြီးရှင့်။ မိုးညှင်းဒီဂရီကောလိပ်ကျောင်းစီမံကိန်းကို ၂၀၀၀ ပြည့် နှစ်မှာစတင်ခဲ့ပြီးတော့မှ ရွာသစ်ကုန်းအုပ်စု၊ ထန်းတစ်ပင်ကျေးရွာရဲ့ OSS ကွင်းမှာ မြေနေရာဧက ၂၁၀ ကို သတ်မှတ်ရယူခဲ့ပါတယ်။ အဲဒီလိုသတ်မှတ်ရယူတဲ့နေရာမှာ ထန်းတစ်ပင်ရွာသားတွေရဲ့ အခင်းမြေတွေ၊ လယ်မြေတွေ၊ ငါးကန်တွေကလည်း သိမ်းဆည်းတဲ့အခါမှာ ပါဝင်သွားခဲ့တာဖြစ်ပါ တယ်။ စီမံကိန်းပြီးစီးတဲ့ ၂၀၀၃ ခုနှစ် ၁၂ လပိုင်းမှာ မိုးညှင်းဒီဂရီကောလိပ်ကို ကျောင်းသားဦးရေ ၃၂၂ ဦးနဲ့ စတင်ဖွင့်လှစ်ခဲ့ပါတယ်။ ကျောင်းအုပ်ကြီး ဒေါက်တာကြည်ရွှင်လက်ထက် ၂၀၁၂ ခုနှစ် မှာတော့ မန္တလေး-မြစ်ကြီးနားဟိုင်းဝေးမြို့ရှောင်လမ်းဖောက်လုပ်တဲ့နေရာမှာ အဲဒီထန်းတစ်ပင်ရွာရဲ့ ရွာလမ်းကိုဖောက်လုပ်ပေးဖို့ရာအတွက်ကို အလျား ၁၂၅၀ ပေ x အနံ ၁၄၈ ပေ ဧရိယာအကျယ် အဝန်း စုစုပေါင်း ၄.၇၅ ဧကကို ကျောင်းရဲ့ မြောက်ဘက်ဧရိယာကနေဖယ်နုတ်ပြီးတော့မှ တောင်ဘက် ကို ၁၄.၇၂ ဧကကိုပြောင်းလဲယူမယ်လို့ဆိုပြီးတော့ ရွာသားတွေနဲ့ကျောင်းအုပ်ကြီးနဲ့ ညှိနှိုင်းပြီးတော့မှ ပြင်ဆင်သတ်မှတ်ခဲ့ပါတယ်။ အခု ဆယ်စုနှစ်ကြာသွားခဲ့တဲ့ ၂၀၁၄ ခုနှစ်မှာကျတော့ အဲဒီစွန့်လွှတ်မြေ ဧကနဲ့ပတ်သက်ပြီးတော့မှ ရွာသား ၁၃ ဦးက တရားစွဲဆိုခံခဲ့ရပါတယ်။ မြို့ရှောင်လမ်းဖောက်လုပ် ခဲ့ခြင်းကြောင့်မို့လို့လည်း သိမ်းဆည်းခံနေခဲ့ရတဲ့မြေယာပြဿနာတွေကိုလည်း အခုချိန်ထိဖြေရှင်း နေရဆဲပဲဖြစ်ပါတယ်။ ပိုင်ဆိုင်ခွင့်အငြင်းပွားမှုမြေယာပြဿနာတွေကို အဲဒီကျောင်းအုပ်ကြီးတွေအဆက်ဆက်မှာ နောက်နောင်မဖြစ်ပွားစေဖို့ရာနဲ့ ကျောင်းဆောက်ခြင်း၊ လမ်းဖောက်ခြင်းတွေကြောင့် ရပ်ရွာဖွံ့ဖြိုး တိုးတက်ပြီးတော့မှ ရပ်ရွာသားများရဲ့ လူနေမှုအဆင့်အတန်းမြင့်မားလာရမယ့်အစား အဲဒီမြေယာ အမှုအခင်းပြဿနာတွေကြောင့်မို့လို့ ရဲစခန်းတွေရောက်ကြရတာတွေ၊ တရားရုံးတွေရောက်ပြီးတော့မှ ရုံးချိန်းများစွာနဲ့ ဒုက္ခဆင်းရဲကြုံ နေကြရတဲ့ ရွာသားများရဲ့ လူမှုအခက်အခဲကိုဖြေရှင်းနိုင်ဖို့အတွက် လွှတ်တော်ဥက္ကဋ္ဌကြီးမှတစ်ဆင့် မေးမြန်းလိုတာကတော့ မိုးညှင်းဒီဂရီကောလိပ်ကျောင်းဝင်းမြေနေရာ ကို ပြန်လည်တိုင်းတာသတ်မှတ်ပေးရန်နှင့် မြေစာရင်းမြေပုံ(၁၀၅)၊ (၁၀၆)ကို အသစ်ရေးဆွဲစေရန် အတွက် ညွှန်ကြားဆောင်ရွက်ပေးနိုင်ခြင်းအစီအစဉ်ရှိ/မရှိနှင့် အဆိုပါစွန့်လွှတ်မြေဧကအကြောင်းကို ရှင်းလင်းစွာသိရှိလိုတဲ့အတွက် မေးမြန်းရခြင်းဖြစ်ပါတယ်ရှင့်။ ကျေးဇူးတင်ပါတယ်။</speech>
<speech type='speaker'>ပညာရေးဝန်ကြီးဌာနက ဖြေကြားရန်ဖြစ်ပါတယ်။</speech>
<speech><agency id='16'>ဒေါက်တာမျိုးသိမ်းကြီး(ပြည်ထောင်စုဝန်ကြီး၊ပညာရေးဝန်ကြီးဌာန)</agency>လေးစားရပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်တော်များအားလုံး မင်္ဂလာပါ ခင်ဗျား။ ပညာရေးဝန်ကြီးဌာနမှ မိုးညှင်းမဲဆန္ဒနယ် ပြည်သူ့လွှတ်တော်ကိုယ်စားလှယ် ဒေါ်စန်းစန်းအိ ရဲ့ မေးခွန်းအပေါ် ပြန်လည်ရှင်းလင်း ဖြေကြားတင်ပြသွားမှာဖြစ်ပါတယ်။ ဥက္ကကြီးခင်ဗျား။ Power Point ဖြင့် ရှင်းလင်းဖြေကြားခွင့်ပြုပါရန် လေးစားတင်ပြအပ်ပါတယ်။ ဒါက မိုးညှင်းဒီဂရီကောလိပ်ရဲ့ မြေစာရင်းပုံစံ(၁၀၅)ဖြစ်ပါတယ်။ မိုးညှင်းဒီဂရီကောလိပ်ဟာ ကချင်ပြည်နယ်၊ မိုးညှင်းခရိုင်၊ မိုးညှင်း မြို့နယ်၊ ရွာသစ်ကုန်းကျေးရွာအုပ်စု ဦးပိုင်အမှတ်(၁)၊ ကွင်းအမှတ်(၄၅၈)၊ လတွတ်ကွင်းမြေဧရိယာ ၂၁၀ ဧကပေါ်မှာတည်ရှိပြီး ၂၀၀၃ ခုနှစ်၊ ဒီဇင်ဘာလ ၉ ရက်နေ့မှာ စတင်ဖွင့်လှစ်ခဲ့ပါတယ်။ မိုးညှင်းဒီဂရီကောလိပ်ပိုင်မြေဟာ ကချင်ပြည်နယ်၊ အဲဒီခေတ်က အေးချမ်းသာယာရေးနှင့် ဖွံ့ဖြိုးရေး ကောင်စီရဲ့ ၂၉-၁၀-၂၀၀၅ ရက်စွဲပါစာအမှတ်၊ ၁၉၂/၁-၂/ပရက(ကချင်)အဖြစ် ၁၉၅၃ ခုနှစ် လယ်ယာမြေနိုင်ငံပိုင်ပြုလုပ်ရေးနည်းဥပဒေပုဒ်မ ၃၉ အရ ဆင့်ဆိုသောအမိန့်ရရှိခဲ့ပြီး ကျောင်းပိုင်မြေ အဖြစ် သတ်မှတ်ပေးထားခဲ့ခြင်းဖြစ်ပါတယ်။ ဒါ့အပြင် မိုးညှင်းဒီဂရီကောလိပ်အတွက် ကျောင်းပိုင် မြေယာအတွက် စတင်လျှောက်ထားစဉ်ကတည်းက သက်သေခံမြေစာရင်းပုံစံ(၁၀၆)မှာ မြေလွတ်၊ မြေရိုင်းလို့ ဖော်ပြထားရှိပါကြောင်း တင်ပြအပ်ပါတယ်။ ကချင်ပြည်နယ်အစိုးရအဖွဲ့ရဲ့ ပေါင်းစပ် ဖြေကြားမှုကို ဆက်လက်တင်ပြသွားမှာဖြစ်ပါတယ်။ မိုးညှင်းဒီဂရီကောလိပ်ပိုင်မြေအဖြစ် လန(၃၉) ရရှိပြီးနောက် ယခင်တစ်နှစ်၊ နှစ်နှစ်အထိ မိုးညှင်းမြို့နယ်၊ ထန်းတပင်ရွာသားတွေက စိုက်ပျိုးရေး လုပ်ငန်းတွေကို လုပ်ကိုင်ခဲ့ကြတယ်လို့ သိရှိရပါတယ်။ အဲဒီကောလိပ်မြေကို ခြံစည်းရိုးကာရံလိုက်တဲ့ အခါမှာတော့ ရွာသူရွာသားတွေ သွားလာမှုအဆင်ပြေစေဖို့အတွက် ကောလိပ်ပိုင်မြေအတွင်းကနေပြီး တော့ လမ်းဖောက်လုပ်ပေးခဲ့ရာကနေ အဲဒီလမ်းရဲ့ မြောက်ဘက်ပိုင်းမှာရှိတဲ့မြေတွေကို ရွာသူရွာသား အချို့မှ ဝင်ရောက်ကျူးကျော်လုပ်ကိုင်ခဲ့ကြကြောင်း သိရှိခဲ့ရပါတယ်။ ဒါ့အပြင် အတင်းဝင်ရောက် လုပ်ကိုင်နေကြတဲ့မြေတွေကို ကောလိပ်ပိုင်မဟုတ်ဘူးဟု အမျိုးမျိုးတင်ပြခဲ့တဲ့အတွက် ကောလိပ်ပိုင် မြေမှ ဧက ၂၁၀ ထက် ပိုမိုကျော်လွန်နေတယ်လို့ သူတို့ရဲ့ ယူဆချက်တွေနဲ့ တင်ပြခဲ့ခြင်းသာဖြစ်တယ်လို့ တင်ပြအပ်ပါတယ်။ ဒါ့အပြင် မိုးညှင်းမြို့နယ်၊ ထန်းတစ်ပင်ကျေးရွာနေ ဒေါ်ခင်အုန်းတင့်အပါ ၁၃ ဦးမှာ ပြည်နယ် လယ်ယာမြေနဲ့အခြားမြေများ သိမ်းဆည်းခံရမှုများ ပြန်လည်စိစစ်ရေးကော်မတီထံသို့ တင်ပြမှုအရ ၂၀၁၇ ခုနှစ်၊ ဖေဖော်ဝါရီလ ၂၅ ရက်နေ့မှာ ပြည်နယ်လွှတ်တော်ကိုယ်စားလှယ် ဦးတင်အေး အပါအဝင် မြို့နယ်လယ်ယာမြေနဲ့အခြားမြေများသိမ်းဆည်းခံရမှုများ ပြန်လည်စိစစ်ရေးကော်မတီဝင် များ၊ ရွာသစ်ကုန်းကျေးရွာအုပ်စု လယ်ယာမြေစီမံခန့်ခွဲမှုအဖွဲ့နဲ့ တိုင်ကြားသူ ဒေါ်ခင်အုန်းတင့် အပါ ခြောက်ဦးတို့ကိုယ်တိုင်လိုက်ပါပြီး မိုးညှင်းဒီဂရီကောလိပ်ကျောင်းဝင်းမြေကို စနစ်တကျစိစစ်တိုင်းတာ တဲ့အခါမှာတော့ ဧက ၂၁၀ ထက်ကျော်လွန်မှုမရှိတာကို အဲဒီတိုင်ကြားသူတို့ကိုယ်တိုင်သိရှိပြီး ဖြစ်တယ်လို့ သိရှိရပါတယ်။ ဒါကြောင့် မိုးညှင်းဒီဂရီကောလိပ်မြေနေရာကို ၂၅-၁-၂၀၁၇ ရက်နေ့မှာ ပြည်နယ်လွှတ်တော်ကိုယ်စားလှယ် မြို့နယ်လယ်ယာမြေနဲ့အခြားမြေများသိမ်းဆည်းခံရမှုများ ပြန်လည် စိစစ်ရေးဗဟိုကော်မတီဝင်များ၊ ရွာသစ်ကုန်းကျေးရွာအုပ်စု လယ်ယာမြေစီမံခန့်ခွဲမှုအဖွဲ့နှင့် ဒေသခံ တောင်သူများပါဝင်တဲ့အဖွဲ့နဲ့ စနစ်တကျကွင်းဆင်းစစ်ဆေးတိုင်းတာပြီး ဧက ၂၁၀ သာဖြစ်ပါကြောင်း ပြန်လည်ရှင်းလင်းဖြေကြားအပ်ပါတယ်။ ကျေးဇူးတင်ပါတယ်။</speech>
</Q-A>
<Q-A>
<title>
ဗန်းမော်မြို့နယ်၊ နည်းပညာတက္ကသိုလ်ရှိ အစိုးရပိုင်ကျောင်းအဆောင်များ ရေမီးအစုံရရှိပြီး ကျောင်းသားကျောင်းသူများ ကျောင်းပြင်ပပညာလေ့လာနိုင်ရန်အတွက် Wi-Fi တပ်ဆင်ထုတ်လွှင့် ပေးရန် အစီအစဉ်ရှိ/မရှိနှင့်စပ်လျဉ်းသည့်မေးခွန်း
</title>
<speech type='speaker'>
ရွှေကူမဲဆန္ဒနယ်မှ ဦးဇာနည်မင်း မေးမြန်းဖို့ ဖြစ်ပါတယ်။
</speech>
<speech><mp id='240'>ဦးဇာနည်မင်း(ရွှေကူမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီး နှင့် အားလုံးပဲမင်္ဂလာပါ။ ကျွန်တော်ကတော့ ရွှေကူမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးဇာနည်မင်း ဖြစ်ပါတယ်။ ကျွန်တော့်အနေနဲ့ ဥက္ကဋ္ဌကြီးမှတစ်ဆင့် မေးမြန်းလိုတာကတော့ ဗန်းမော် မြို့နယ်၊ နည်းပညာတက္ကသိုလ်ရှိ အစိုးရပိုင်ကျောင်းရှိ ယခုဆောက်လုပ်မည့်အဆောင်များတွင် ရေမီး အစုံရရှိပြီး ကျောင်းသားကျောင်းသူများ ကျောင်းပြင်ပပညာရေးလေ့လာနိုင်ရန်အတွက် Wi-Fi တပ်ဆင်ထုတ်လုပ်ပေးရန် အစီအစဉ်ရှိ/မရှိနှင့်စပ်လျဉ်း၍ မေးခွန်းမေးမြန်းသွားမှာ ဖြစ်ပါတယ်။ လေးစားအပ်ပါသော ဥက္ကဌကြီးခင်ဗျား။ Power Point သုံးခွင့်ပြု ပါ။ လေးစားရပါသော ဥက္ကဌကြီးခင်ဗျား။ ကျွန်တော့်အနေနဲ့ မေးခွန်းမေးမြန်းလိုသည်မှာက ဆန်းသစ်တီထွင်မှုနှင့် အရည် အသွေးရှိပြီး လက်လှမ်းမီသောကျောင်းပြင်ပနှင့် တစ်ရက်သာပညာရေးအစီအစဉ်အဖြစ် ပညာရေး နှင့်အလုပ်အကိုင်အခွင့်အလမ်းများနည်းပါးခဲ့သည့်လူငယ်များ အရွယ်ရောက်သူများ၏ လူမှုဘဝ အရည်အသွေးများမြင့်မားရေးအတွက်လည်းကောင်း၊ နိုင်ငံရေး၊ လူမှုရေး၊ စီးပွားရေးဖွံ့ဖြိုးရေးအတွက် လိုအပ်သည်များကို ဖြည့်ဆည်းပေးနိုင်ရန်အတွက် ကမ္ဘာ့အဆင့်အတန်းမီသောပညာရေးစနစ်ဖြစ်လာ စေရန် သုတေသနလုပ်ငန်းများနှင့် ဆန်းသစ်တီထွင်မှုများကို အလေးထားပြီး ဆောင်ရွက်ဖော်ဆောင် နိုင်ဖို့လည်း ဖြစ်ပါတယ်။ ပညာရေးဟူသည်မှာက မွေးဖွားချိန်မှအစပြုပြီး ဘဝတစ်လျှောက်လုံး စဉ်ဆက်မပြတ်သင်ယူရမည့်အရာ ဖြစ်ပါတယ်။ နိုင်ငံရေး၊ လူမှုရေး၊ စီးပွားရေးဖွံ့ဖြိုးတိုးတက်ဖို့ အတွက် အဓိကအရင်းအနှီးဖြစ်ပါတယ်။ ခေတ်မီလုပ်သားဈေးကွက်များ၌ ယှဉ်ပြိုင်နိုင်ရန်လိုအပ်သော ကျွမ်းကျင်မှုများရှိသည့်လူငယ်များဖြစ်လာစေရန် တီထွင်ဖန်တီးမှုအခွင့်အလမ်းများပေးကာ ဆန်းသစ် တီထွင်မှုများဖြစ်ပေါ်စေခြင်းသည် စီးပွားရေးဖွံ့ဖြိုးတိုးတက်မှုအတွက် အဓိကအရေးပါသော မောင်းနှင်အားတစ်ရပ်ဖြစ်ပါတယ်။ လေးစားအပ်ပါသောဥက္ကဋ္ဌကြီးခင်ဗျား။ ပညာရေးသည် ဆင်းရဲမွဲတေမှုကိုလျှော့ချ၍ သာတူညီမျှရှိစေခြင်း၊ မိသားစုဝင်မြင့်မားစေခြင်း၊ တစ်ဦးချင်းစီနှင့် မိသားစုကျန်းမာရေးမြှင့်တင်ပေး ခြင်း၊ လူမှုအဖွဲ့အစည်းများကို အားဖြည့်ပေးခြင်း၊ ငြိမ်းချမ်းရေးကို ရေရှည်တည်တံ့ခိုင်မြဲစေခြင်း၊ စီးပွားရေးဖွံ့ဖြိုးတိုးတက်စေခြင်းတို့ဖြင့် အမျိုးသားစည်းလုံးညီညွတ်ရေး တည်ဆောက်မှုလုပ်ငန်းများ ကို အဓိကအခန်းကဏ္ဍမှာ ပါဝင်နေတယ်ဆိုတာလည်းတင်ပြလိုပါတယ်။ ဥက္ကဌကြီးခင်ဗျား။ မြန်မာနိုင်ငံ၏ အဆင့်မြင့်ပညာရေးကျောင်းများတွင် အတွေးအခေါ်သစ် နှင့်ဆန်းသစ်တီထွင်မှုများ၏ သုတေသနဆောင်ရွက်ရန် စွမ်းရည် Research Capacity ကို မြင့်တင် ပေးနိုင်ရန် လိုအပ်ပါတယ်။ ငွေကြေးတတ်နိုင်သူများသာ အဆင့်မြင့်ပညာရေးနှင့်ပတ်သက်သည့် သင်ယူမှုအခွင့်အလမ်းများ ငွေသည်သာအဓိကဖြစ်နေသော ကျောင်းသူကျောင်းသားများအနေဖြင့် အဆိုပါအခက်အခဲများကို ကျော်လွှားနိုင်ရန်အတွက်လည်း အစီအစဉ်ကောင်းတစ်ရပ် ဖြစ်ပါတယ်။ ကျောင်းအဆောက်အဦများ၊ ပညာရေးနှင့်သက်ဆိုင်သောလုပ်ငန်းများအတွက် ပိုမိုရင်းနှီးမြှုပ်နှံခြင်း သည် ပညာသင်ယူမှုအခွင့်အလမ်းများကို တိုးချဲ့ပေးရာရောက်တာဖြစ်ပါတယ်။ ကျောင်းသူကျောင်း သားများအတွက် စိတ်အေးချမ်းစွာ ပညာသင်ကြားနိုင်ရန်အတွက် မူဝါဒများ၊ အကြောင်းတရားများ၊ ဝန်းကျင်များကို ဖန်တီးပေးနိုင်ခြင်းသည် အစိုးရ၏တာဝန်တစ်ရပ်ဖြစ်ပေသည်။ ဥက္ကဋ္ဌကြီးခင်ဗျား။ အခုလက်ရှိ ဒီပုံကတော့ ဗန်မော်တက္ကသိုလ်ကိုသွားတဲ့လမ်းဖြစ်ပါတယ်။ ဗန်မော်တက္ကသိုလ်ဟာဆိုလို့ရှိရင် Main လမ်းမကြီးရဲ့ တစ်မိုင်အတွင်းမှာ ခြုံတွေကြားထဲမှာ တည် ဆောက်ထားခြင်းဖြစ်ပါတယ်။ ဒီဟာကတော့ ကျောင်းကိုသွားတဲ့ လျှပ်စစ်မီးတိုင်တွေဖြစ်ပါတယ်။ လျှပ်စစ်မီးတိုင်တွေဟာ ယိုင်နဲ့နေပြီးမှ ဒီကြိုးကလည်း ဖြစ်သလိုသွယ်တန်းထားပြီးမှ မီးတွေလုံးဝ မရှိပါဘူး။ ညအခါမှာ မှောင်ပြီးမှ ကျောင်းသူကျောင်းသားတွေ လုံခြုံ ရေးအတွက်လည်း စိတ်မချရဘူး ဖြစ်ပါတယ်။ မနှစ်ကဆိုရင် ဒီနေရာမှာပဲ ဒီလိုဓားထိုးမှုတွေ ဖြစ်ပွားခဲ့ပါတယ်။ ဒါကတော့ ဗန်မော် တက္ကသိုလ်ရဲ့ မျက်နှာစာဖြစ်ပါတယ်။ နောက်အခါ ဒီကျောင်းသူကျောင်းသားတွေရဲ့ ပြင်ပအဆောင်မှာ နားနေတဲ့အခန်းကျဉ်းပုံကတော့ ဒီလွှတ်တော်နဲ့တင်ပြဖို့မထိုက်တန်တဲ့အတွက် တင်ပြဖို့မရှိတော့ပါဘူး။ ဒါကတော့ ယခု ကျောင်းဆောင်အဆောင်သစ်ဆောက်လုပ်မယ့်နေရာ ဖြစ်ပါတယ်။ သို့ဖြစ်ပါသောကြောင့် လေးစားရပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ကျွန်တော့် အနေဖြင့် ဗန်းမော်မြို့ နည်းပညာတက္ကသိုလ်ရှိ အစိုးရပိုင် အခုဆောက်လုပ်မည့် ကျောင်းဆောင်များ ရေ၊ မီးအစုံရရှိပြီး ကျောင်းသူကျောင်းသားများ ကျောင်းပြင်ပပညာလေ့လာနိုင်ရန်အတွက် Wi-Fi တပ်ဆင့် ထုတ်လုပ်ပေးအရန် အစီအစဉ်ရှိ/မရှိကို မေးမြန်းအပ်ပါတယ်။ ကျေးဇူးတင်ပါတယ်။</speech>
<speech type='speaker'>ပညာရေးဝန်ကြီးဌာနက ဖြေကြားရန်ဖြစ်ပါတယ်။</speech>
<speech><agency id='16'>ဒေါက်တာမျိုးသိမ်းကြီး(ပြည်ထောင်စုဝန်ကြီး၊ ပညာရေးဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များအားလုံး မင်္ဂလာပါလို့ နှုတ်ခွန်း ဆက်သအပ်ပါတယ်။ ပညာရေးဝန်ကြီးဌာနမှ ရွှေကူမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးဇာနည်မင်းရဲ့ မေးခွန်းအပေါ် ပြန်လည်ရှင်းလင်းဖြေကြားတင်ပြသွားမှာ ဖြစ်ပါတယ်။ ဥက္ကဋ္ဌကြီးခင်ဗျား။ Power Point အသုံးပြုခွင့်ပေးဖို့ တင်ပြအပ်ပါတယ်။ ပြည်သူ့ လွှတ်တော် ဥက္ကဋ္ဌကြီးနှင့်လွှတ်တော်ကိုယ်စားလှယ်များခင်ဗျား။ ကချင်ပြည်နယ်၊ ဗန်းမော်မြို့နယ်မှာရှိတဲ့ နည်း ပညာတက္ကသိုလ်မှာ ကျောင်းသားကျောင်းသူ ၁၀၀ ဦးအံ့ အိပ်ဆောင် ၂၃၅ ပေ RC နှစ်ထပ် ရေ၊ မီး အပါအဝင်တစ်လုံး၊ ၆၀ ပေ x ၄၀ ပေ တစ်ထပ်ထမင်းစားဆောင်နှစ်လုံး အဆောင်အဝင်လမ်း တည်ဆောက်ခြင်းလုပ်ငန်း ပြင်ပ ရေ၊ မီး အပါအဝင် ဆောင်ရွက်ခြင်းလုပ်ငန်းများကို ယခု ၂၀၁၇၂၀၁၈ ဘဏ္ဍာရေးနှစ်မှာ ငွေကျပ် ၅၇၁ သန်း ခွဲဝေပေးထားပြီးတော့ တည်ဆောက်ရေးလုပ်ငန်းများကို ဆောင်ရွက်ဖို့လို့အတွက် ဆောက်လုပ်ရေးဝန်ကြီးဌာနကို လုပ်ငန်းအပ်နှံဆောင်ရွက်ထားပြီးဖြစ်ပါ ကြောင်း တင်ပြအပ်ပါတယ်။ ပညာရေးဝန်ကြီးဌာနအနေနဲ့ တက္ကသိုလ်၊ ဒီဂရီကောလိပ်၊ ကောလိပ်များမှာရှိတဲ့ တက္ကသိုလ် ကျောင်းသားကျောင်းသူများ၊ ဆရာဆရာမများ၊ ဝန်ထမ်းများ ကျွန်တော်တို့ Internet Access ရဖို့လို့ အတွက် Wi-Fi များကိုလည်းပဲ ပညာရေးဝန်ကြီးဌာနအနေနဲ့ တိုးချဲ့ပြီးတော့ တပ်ဆင်ဆောင်ရွက်ပေး လျက်ရှိပါတယ်။ နည်းပညာတက္ကသိုလ် ဗန်းမော်ရဲ့ ပင်မကျောင်းဆောင်ကြီးမှာ ယခုအခါမှာ ဒါကတော့ ကျွန်တော်တို့ ပြုပြင်ဆဲအလုပ်ရုံတစ်ရုံ ဖြစ်ပါတယ်။ ဒါကတော့ အလုပ်ရုံ(၂)ဖြစ်ပါတယ်။ Workshop (၃) ဖြစ်ပါတယ်။ ဒါကတော့ ကျောင်းအုပ်ကြီးနေအိမ်ဖြစ်ပါတယ်။ ဒါကတော့ ကျွန်တော်တို့ ဆရာများ အဆောင်ဖြစ်ပါတယ်။ ဒါကတော့ ဆရာမများအဆောင်ဖြစ်ပါတယ်။ ဆရာမများအဆောင်ဖြစ်ပါတယ်။ ဒါကတော့ ကျွန်တော်တို့ ခြောက်ခန်းတွဲအဆောင်ဖြစ်ပါတယ်။ နောက် ခြောက်ခန်းတွဲအဆောင် ဖြစ်ပါ တယ်။ ကျွန်တော်တို့ ဒီနည်းပညာတက္ကသိုလ် (ဗန်းမော်)ရဲ့ ပင်မဆောင်ကြီးမှာ ယခုအခါမှာ Internet အသုံးပြုနိုင်ဖို့အတွက် IP Star စနစ်အသုံးပြု၍ Wi-Fi သုံးစွဲရာမှာ သတ်မှတ် Bandwidth က ကျွန်တော်တို့ IP Star စနစ်အသုံးပြုတဲ့အခါမှာ Bandwidth နည်းတဲ့အတွက်ကြောင့်မို့လို့ Connection မကောင်းပါဘူး။ Connection မကောင်းတဲ့အတွက်ကြောင့်မို့လို့ Internet Access တပ်ဆင်နိုင်ရေးအတွက် ကျွန်တော်တို့ ဗန်းမော်မြို့မှာရှိတဲ့ ပို့ဆောင်ရေးနှင့်ဆက်သွယ်ရေးရုံးနဲ့ ဆက်သွယ်ညှိနှိုင်းပြီးတော့ ပိုမို Connection ကောင်းမွန်တဲ့ Fiber Optic လိုင်းရရှိရေးအတွက်ကို ပညာရေးဝန်ကြီးဌာနအနေနဲ့ ညှိနှိုင်းဆောင်ရွက်နေဆဲ ဖြစ်ပါတယ်။ အဲဒီလို ဆောင်ရွက်တဲ့နေရာမှာ ကုန်ကျတဲ့ ကုန်ကျစရိတ်တွေကိုလည်းတွက်ချက်ပြီး လာမယ့် ၂၀၁၉-၂၀၂၀ ဘဏ္ဍာရေးနှစ်မှာ ရန်ပုံငွေ လျာထားချက်များဆောင်ရွက်တဲ့အခါမှာ ထည့်သွင်းလျာထားတင်ပြတောင်းခံသွားမှာဖြစ်ပါတယ်။ ယခုကြားကာလမှာလည်း ကျောင်းသားကျောင်းသူနှင့်ဆရာဆရာမများ Internet Access ရရှိ ရေး E-Lubrary အသုံးပြုနိုင်ရေးအတွက်ကိုလည်း ကျွန်တော်တို့အနေနဲ့ အလှူရှင်များနှင့်လည်း ပူးပေါင်းဆောင်ရွက်သွားမှာဖြစ်ပါကြောင်း တင်ပြအပ်ပါတယ်။ အဲဒီလို Wi-Fi အသုံးပြုရာမှာ Connection ပိုမိုကောင်းမွန်ဖို့လို့အတွက် Internet Wi-Fi သုံးစွဲမှုကို ပင်မကျောင်းဆောင်ကြီးအတွင်း သုံးစွဲရရှိနိုင်ဖို့အတွက် Fiber Optic လိုင်း တပ်ဆင်ရရှိရေးကို ဦးစွာအကောင်အထည်ဖော် ဆောင် ရွက်သွားရမှာဖြစ်ပါကြောင်းနှင့် ကျောင်းသားကျောင်းသူများနှင့် ဆရာဆရာမများ Internet Access ရရှိရေးနှင့် E-Lubrary အသုံးပြုနိုင်ရေးအတွက်ကိုလည်း ပညာရေးဝန်ကြီးဌာနအနေနဲ့ စနစ်တကျ ဆက်လက်အကောင်အထည်ဖော်ဆောင်ရွက်သွားမည်ဖြစ်ပါကြောင်း လေးစားစွာ တင်ပြအပ်ပါတယ်။ ကျေးဇူးတင်ပါတယ်ခင်ဗျား။</speech>
</Q-A>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီနေ့အတွက် မေးခွန်းများ မေးမြန်းခြင်း၊ ဖြေကြားခြင်း အစီအစဉ်ပြီးပါပြီ။
</speech>
</section>
</discussion><postface>
<title>ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၅၃)ရက်မြောက်နေ့ ရပ်နားကြောင်းနှင့် အစည်းအဝေး (၅၄)ရက်မြောက်နေ့ ဆက်လက်ကျင်းပမည့် နေ့ရက်နှင့် အချိန်ကို ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၅၃)ရက်မြောက်နေ့ကို ရပ်နားပါမယ်။ ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၅၄) ရက်မြောက်နေ့ကို ၂၀၁၇ ခုနှစ်၊ သြဂုတ်လ ၃၁ ရက် (ကြာသပတေးနေ့) နံနက် ၁၀း၀၀ နာရီအချိန်မှာ ဆက်လက်ကျင်းပမှာဖြစ်ကြောင်းနဲ့ ယနေ့အစည်းအဝေးပြီးဆုံးကြောင်း ကြေညာပါတယ်။ (ဩဘာသံများ)
</speech>
</postface>
</transcript>
</doc>