<doc>
<docinfo>
<docno>02-01-23.xml</docno>
<term value='02'>ဒုတိယအကြိမ်</term>
<session value='01'/>
<sittingday value='23'> </sittingday>
<legislature value='lower'>ပြည်သူ့လွှတ်တော်</legislature>
<title>
ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၂၃)ရက်မြောက်နေ့မှတ်တမ်း
</title>
<date>
၁၃၇၈ ခုနှစ်၊ တန်ခူးလပြည့်ကျော် ၁၄ ရက် (၂၀၁၆ ခုနှစ်၊ မေလ ၆ ရက်) (သောကြာနေ့)
</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၂၃)ရက်မြောက်နေ့ကို နံနက် ၁၀း၀၀ နာရီအချိန်၌ စတင်ကျင်းပပါသည်။ (ပြည်သူ့လွှတ်တော်အစည်းအဝေးကို ကြီးကြပ်ကွပ်ကဲသူအဖြစ် ပြည်သူ့လွှတ်တော်ဥက္ကဋ္ဌ ဦးဝင်းမြင့်က ဆောင်ရွက်ပြီး၊ အခမ်းအနားမှူးအဖြစ် ဦးတင်ဝင်းအောင်၊ ခေတ္တညွှန်ကြားရေးမှူးချုပ်၊ ပြည်သူ့လွှတ်တော်ရုံးက ဆောင်ရွက်ပါသည်။</p> 
<title>
ပြည်သူ့လွှတ်တော်အစည်းအဝေး အထမြောက်ကြောင်းနှင့်စတင်ကျင်းပကြောင်း ကြေညာခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ ကျင်းပတဲ့ ဒုတိယအကြိမ် ပြည်သူ့လွှတ်တော် ပထယုံမှန်အစည်းအဝေး (၂၃)ရက်မြောက်နေ့မှာ ပြည်သူ့လွှတ်တော် လွှတ်တော် အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ပြည်သူ့လွှတ်တော် ကိုယ်စားလှယ် ၄၂၆ ဦးရှိတဲ့အနက် ၄၀၄ ဦး တက်ရောက်ပါတယ်။ အစည်းအဝေးသို့ တက်ရောက်ခွင့် ရှိသူဦးရေ စုစုပေါင်းရဲ့ ၉၄.၈၄ ရာခိုင်နှုန်းရှိတဲ့အတွက် အစည်းအဝေးအထမြောက်ကြောင်းနှင့် စတင်ကျင်းပကြောင်း ကြေညာပါတယ်။ (ဩဘာသံများ)
</speech>
<p>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</p>
<speech type='speaker'>
လွှတ်တော်ကိုယ်စားလှယ်များခင်ဗျား။ အစီအစဉ်များကို ကြိုတင်ဖြန့်ဝေထားတဲ့ အတိုင်း ဆက်လက်ဆောင်ရွက်သွားပါမယ်။
</speech>
<leave>
<speech type='speaker'>
ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များအတွက် ခွင့်ပန်ကြားရန်ဖြစ်ပါတယ်။
</speech>
<speech><mp id='309'>ဒေါက်တာလှမိုး (အဖွဲ့ဝင်၊ လွှတ်တော်အခွင့်အရေးကော်မတီ)</mp> လေးစားအပ် ပါသော ပြည်သူ့လွှတ်တော်ဥက္ကဋ္ဌကြီး ခင်ဗျား။ ယနေ့ ၆-၅-၂၀၁၆ ရက်နေ့ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၂၃)ရက်မြောက်နေ့သို့ မတက်ရောက်နိုင်ပါသဖြင့် ခွင့်ပန်ကြားသူ လွှတ်တော်ကိုယ်စားလှယ်များ၏ စာရင်းကို ပြည်သူ့ လွှတ်တော် လွှတ်တော် အခွင့်အရေး ကော်မတီ အတွင်းရေးမှူး ကျွန်တော် ဒေါက်တာလှမိုး၊ အောင်မြေသာစံ မဲဆန္ဒနယ်က ကိုယ်စား ခွင့်ပန်ကြား သွားမှာဖြစ်ပါတယ်။ ပြည်သူ့လွှတ်တော်မှာ ယနေ့ တက်ရောက် ခွင့်ရှိသော ကိုယ်စားလှယ် ၄၂၆ ဦး ရှိပြီး တက်ရောက်သူ ကိုယ်စားလှယ် ၄၀၄ ဦးရှိကာ ယနေ့ ခွင့်ပန်ကြားသူ ၆ ဦး ရှိပါတယ်။ ၎င်းတို့ကတော့ (၁) ဇေယျာသီရိမဲဆန္ဒနယ်မှ ဦးလှဌေးဝင်း ခွင့် ၁ ရက်၊ (၂) နမ္မတူမဲဆန္ဒနယ်မှ ဒေါ်နန်းခမ်းအေး ခွင့် ၁ ရက်၊ (၃) သဲကုန်းမဲဆန္ဒနယ်မှ ဦးအောင်သန်း ခွင့် ၁ ရက်၊ (၄) ရွှေတောင်မဲဆန္ဒနယ်မှ ဒေါ်မြခွာညိုဦး ခွင့် ၁ ရက်၊ (၅) ပြည်မဲဆန္ဒနယ်မှ ဒေါက်တာခင်စိုးစိုးကြည် ခွင့် ၁ ရက်နှင့် (၆) ပေါက်ခေါင်းမဲဆန္ဒနယ်မှ ဒေါ်နီနီဒွန်း ခွင့် ၁ ရက် တို့ဖြစ်ကြပါတယ်။ ဒါကြောင့်မို့လို့ ယခင် ခွင့်ပန်ကြားထားသူ ၁၆ ဦး၊ ယနေ့ ခွင့်ပန်ကြားသူ ၆ ဦး စုစုပေါင်း ခွင့်ပန် ကြားထားသူ ၂၂ ဦး ဖြစ်ပါတယ်။ ခွင့်မဲ့ပျက်ကွက်သူမရှိပါကြောင်းနှင့် အထက်ပါ ကိုယ်စားလှယ်များရဲ့ ခွင့်ပန်ကြားမှုအား ခွင့်အဖြစ် ခွင့်ပြုပေးပါရန် လေးစားစွာဖြင့် ပန်ကြားအပ်ပါ ခင်ဗျား။</speech> 
<speech type='speaker'>ခွင့်ပန်ကြားသူအားလုံးကို ခွင့်ပြုပါတယ်။</speech>
<title>
ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို မှတ်တမ်းတင်ခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့်ရှိတဲ့ လွှတ်တော်ကိုယ်စားလှယ် ၄၂၆ ဦး၊ ယခင်က ခွင့်ပန်ကြား၍ ခွင့်ပြုထားသူ ၁၆ ဦး၊ ယနေ့ခွင့်ပြုထားသူ ၆ ဦးဖြစ်၍ လွှတ်တော်က ခွင့်ပြု ထားသူ စုစုပေါင်း ၂၂ ဦးဖြစ်ပါတယ်။ ခွင့်မဲ့ပျက်ကွက်သူမရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေတင်ပြချက်ကို အတည်ပြုမှတ်တမ်းတင်ရန် လွှတ်တော်က သဘောတူပါသလား ခင်ဗျာ။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
လွှတ်တော်က သဘောတူတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)
</speech>
</leave>
</preface><discussion>
<QASection>
<title>
ကြယ်ပွင့်ပြထားသည့်မေးခွန်းများကို လွှတ်တော်ကိုယ်စားလှယ်များက မေးမြန်းခြင်းနှင့် သက်ဆိုင်ရာပြည်ထောင်စုအဆင့် အဖွဲ့အစည်းဝင်က ဖြေကြားခြင်း
</title>
<speech type='speaker'>
အစီအစဉ်များကို ဆက်လက်ဆောင်ရွက်ပါမယ်။ လွှတ်တော်ကိုယ်စားလှယ် များခင်ဗျား။ မေးခွန်းများ မေးမြန်းခြင်း၊ ဖြေကြားခြင်းအစီအစဉ် စတင်ဆောင်ရွက်ပါမယ်။
</speech>
<Q-A>
<title>
ပင်လည်ဘူးမြို့နယ်တွင် ဘိုးဘွားစဉ်ဆက်လုပ်ကိုင်ခဲ့သော လယ်ယာမြေများအား (၂၀၁၂)ခုနှစ် လယ်ယာမြေဥပဒေအရ လယ်ယာမြေလုပ်ပိုင်ခွင့်ပြု လက်မှတ် ပုံစံ(၇)ရရှိရေးကိစ္စနှင့်စပ်လျဉ်းသည့် မေးခွန်း
</title>
<speech type='speaker'>
ပထမဦးစွာ ပင်လည်ဘူးမဲဆန္ဒနယ်မှ ဦးမင်းနောင် မေးမြန်းဖို့ ဖြစ်ပါတယ်။
</speech>
<speech><mp id='354'>ဦးမင်းနောင်(ပင်လည်ဘူးမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် လွှတ်တော်ကိုယ်စားလှယ်များ၊ လေ့လာသူများအားလုံးကို မင်္ဂလာပါလို့ နှုတ်ခွန်းဆက် ပါတယ်။ ကျွန်တော်ကတော့ စစ်ကိုင်းတိုင်းဒေသကြီး၊ ပင်လည်ဘူးမဲဆန္ဒနယ် ပြည်သူ့လွှတ်တော် ကိုယ်စားလှယ် ဦးမင်းနောင် ဖြစ်ပါတယ်။ ကျွန်တော်မေးချင်တဲ့မေးခွန်းရဲ့ အဓိကအကြောင်းရင်းက တော့ ဘိုးဘွားစဉ်ဆက်လုပ်ကိုင်ခဲ့ကြသော လယ်ယာမြေများအား ၂၀၁၂ ခုနှစ် လယ်ယာမြေဥပဒေ အရ လယ်ယာမြေလုပ်ပိုင်ခွင့်ပြု လက်မှတ် ပုံစံ(၇)ရရှိရေးကိစ္စကို မေးမြန်းလိုခြင်းဖြစ်ပါတယ်။ သို့သော် ဒီမေးခွန်းအတွက် မြေပြင်မှာဖြစ်ပေါ်နေတဲ့ ပကတိအခြေအနေလေးကို အနည်းငယ် ကျွန်တော် ပြောပြ လိုပါတယ်။ ကျွန်တော်တို့ စစ်ကိုင်းတိုင်းဒေသကြီး၊ ပင်လည်ဘူးမြို့နယ်မှာ သစ်တောကြိုးဝိုင်း ၁၂ ခု၊ ကြိုးပြင်ကာကွယ်တော ၁၁ ခု၊ အဆိုပြု ကာကွယ်တော ၁၀ ခုရှိပြီး စုစုပေါင်းဧရိယာ ဧက ၆၈၉၃၇၂ ဧကရှိပါတယ်။ သစ်တောဖုံးလွှမ်းဧရိယာကတော့ မြို့နယ်ဧရိယာရဲ့ ၈၄.၉ ရာခိုင်နှုန်း ဖုံးလွှမ်းနေပါ တယ်။ အထက်ဖော်ပြပါ ကြိုးဝိုင်း/ကြိုးပြင်ကာကွယ်တောမှာရှိတဲ့ တောင်သူဦးရေ ၂၄၀၉ ဦးတို့ရဲ့ လယ်ယာမြေ ၇၁၂၅ ဧကသည် ၎င်းတို့၏ ဘိုးဘွားစဉ်ဆက်လုပ်ကိုင်ခဲ့ကြသော လယ်ယာမြေများဖြစ် ကြပြီး လယ်ယာလုပ်ငန်းတစ်ခုတည်းကိုသာ မှီခိုအသက်မွေးဝမ်းကျောင်းပြုနေကြတဲ့၊ ငွေကြေးမပြည့်စုံ ကြတဲ့ တောင်သူများဖြစ်ကြပါတယ်။ လယ်ယာမြေအချို့မှာ မြို့နယ်မြေစာရင်းဦးစီးဌာနတွင် ၁၉၇၄၁၉၇၅ ခုနှစ်ကတည်းက မူလတိုင်းကွင်းမြေပုံများရှိကြပြီး ၂၀၁၁ ခုနှစ်အထိ မြေခွန်၊ စည်းကြပ်ခွန် ဆောင်ခဲ့ကြပါတယ်။ သစ်တောရေးရာဝန်ကြီးဌာနရဲ့ ၃-၆-၂၀၁၁ ရက် နေ့စွဲပါအမိန့်ကြော်ငြာစာအမှတ် (၁၂၄/၂၀၁၁)အရ ကြိုးဝိုင်း/ကြိုးပြင်ကာကွယ်တောအဖြစ် သတ်မှတ်ခဲ့ခြင်းဖြစ်ပါတယ်။ ၎င်း လယ်ယာမြေများကို ကြိုးဝိုင်း/ကြိုးပြင်ကာကွယ်တောမှ ပယ်ဖျက်နိုင်ရန် မြို့နယ်လယ်ယာမြေစီမံခန့်ခွဲ မှုကော်မတီကတစ်ဆင့် မြို့နယ်သစ်တောဦးစီးဌာနကို ဆက်သွယ်ဆောင်ရွက်ခဲ့သော်လည်း ယခုအချိန် ထိ လယ်ယာမြေလုပ်ပိုင်ခွင့်ပြု လက်မှတ် ပုံစံ(၇)မရရှိကြသေးပါ။ တောင်သူလယ်သမားများဟာ မိုးဦး ကျလယ်ယာစိုက်ပျိုးချိန်မှာ ငွေကြေးမပြည့်စုံကြတဲ့ အတွက်ကြောင့် အခက်အခဲကြုံတွေ့ကြရတဲ့အခါ လယ်ယာမြေများကို ငှားရမ်းပေါင်နှံခြင်း၊ စိုက်ပျိုးစရိတ် အမတော်ထုတ်ချေးခြင်းတို့နဲ့ ငွေကြေး အခက်အခဲကို ဖြေရှင်းဆောင်ရွက်ကြရပါတယ်။ အဲဒီအခါမှာ ပုံစံ(၇)လက်ဝယ်မရှိတာကြောင့် အခက်အခဲကြုံတွေ့ကြရပြီး အကျိုးခံစားခွင့်များ ဆုံးရှုံးနေကြရပါတယ်။ ဒီလိုဖြစ်ရပ်ကဲ့သို့ အလားတူကိစ္စရပ်များ အခြားမြို့များ၊ တိုင်းဒေသကြီးနှင့် ပြည်နယ်များမှာလည်း ရှိပါတယ်။ ဒီအတွက်ကြောင့် ၎င်းလယ်ယာမြေများအား လယ်ယာမြေလုပ်ပိုင်ခွင့် ခွင့်ပြုလက်မှတ် ပုံစံ(၇)ရရှိရေးကိစ္စကို သယံဇာတနှင့်သဘာဝပတ်ဝန်းကျင်ထိန်းသိမ်းရေးဝန်ကြီးဌာန ၏ ကြိုးဝိုင်းသတ်မှတ်ချက် ပယ်ဖျက်မိန့်ရရှိပြီးမှ ဆောင်ရွက်ပေးနိုင်မည်ဖြစ်ပါသောကြောင့် ကျွန်တော့် အနေနဲ့ မေးမြန်းချင်တဲ့မေးခွန်းကတော့ ဝန်ကြီးဌာနများအနေဖြင့် ဆက်စပ်ပူးပေါင်းပြီး ပုံစံ(၇)ရရှိရေး ကို မည်သို့ဆောင်ရွက်ပေးမည်လဲ။ နောက်တစ်ခုကတော့ ဒီ ဘိုးဘွားစဉ်ဆက်လုပ်ကိုင်ခဲ့ကြသော လယ်ယာမြေများကို ၂၀၁၂ ခုနှစ် လယ်ယာမြေဥပဒေအရ လယ်ယာမြေလုပ်ပိုင်ခွင့်ပြု လက်မှတ် ပုံစံ(၇) ရရှိရေး မည်သို့ဆောင်ရွက်ပေးမည်ကို သိရှိလိုပါသဖြင့် မေးမြန်းအပ်ပါသည်။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='11'>ဒေါက်တာအောင်သူ(ပြည်ထောင်စုဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော် ကိုယ်စားလှယ် များအားလုံးကို ဦးစွာပထမအနေနဲ့ မင်္ဂလာပါလို့ နှုတ်ခွန်းဆက်သအပ်ပါတယ်။ ကျွန်တော်ကတော့ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန ပြည်ထောင်စုဝန်ကြီး ဒေါက်တာအောင်သူ ပဲဖြစ်ပါတယ်။ စစ်ကိုင်းတိုင်းဒေသကြီး၊ ပင်လည်ဘူးမဲဆန္ဒနယ် ပြည်သူ့လွှတ်တော် ကိုယ်စားလှယ် ဦးမင်းနောင်ရဲ့ ကြယ်ပွင့်ပြမေးခွန်းကို ပြန်လည် ဖြေကြားမှာ ဖြစ်ပါတယ်။ စစ်ကိုင်းတိုင်းဒေသကြီး၊ ပင်လည်ဘူးမြို့နယ်မှာ ဘိုးဘွားစဉ်ဆက်လုပ်ကိုင်ခဲ့တဲ့ လယ်ယာမြေတွေကို ၂၀၁၂ ခုနှစ် လယ်ယာမြေ ဥပဒေအရ လယ်ယာမြေလုပ်ပိုင်ခွင့်ပြု လက်မှတ် ပုံစံ(၇)ရရှိရေးကိစ္စနှင့်ပတ်သက်တဲ့ မေးခွန်းကို အောက်ပါအတိုင်း ရှင်းလင်းဖြေကြားအပ်ပါတယ်။ ပင်လည်ဘူးမြို့နယ်အတွင်းမှာ စိုက်ပျိုးလုပ်ကိုင် လျက်ရှိတဲ့ လယ်ယာမြေများကို လယ်ယာမြေ လုပ်ပိုင်ခွင့်ပြု လက်မှတ် မှတ်ပုံတင်ခြင်းကို ဆောင်ရွက် ခဲ့တဲ့နေရာမှာ တောင်သူပေါင်း ၂၂၆၉၈ ဦး၊ ဦးပိုင်ပေါင်း ၂၈၇၃၇ ခု၊ ဧရိယာ ၆၃၄၄၈ ဧကကို လျာထားဆောင်ရွက်ခဲ့ပြီး မြေပြင်မှာ လယ်ယာမြေ လုပ်ပိုင်ခွင့်ပြု လက်မှတ်များ ထုတ်ပေးပြီး ဖြစ်ပါ တယ်။ ပင်လည်ဘူးမြို့နယ်အတွင်း ဘိုးဘွားစဉ်ဆက် စိုက်ပျိုးလုပ်ကိုင်ခဲ့တဲ့ ကြိုးဝိုင်းကြိုးပြင် ကာကွယ်တောအတွင်းရှိ စိုက်ပျိုးမြေများကို သစ်တောရေးရာ ဝန်ကြီးဌာနရဲ့ သစ်တောမြေအဖြစ်မှ လယ်ယာမြေအဖြစ် ပယ်ဖျက်ပေးခဲ့တဲ့ ဧရိယာ ၅၂၂ ဧကအတွက်လည်း လယ်ယာမြေလုပ်ပိုင်ခွင့်ပြု လက်မှတ်ထုတ်ပေးခြင်း လုပ်ငန်းကို ဆောင်ရွက်ခဲ့တဲ့ နေရာမှာ တောင်သူပေါင်း ၂၄၁ ဦး၊ ဦးပိုင်ပေါင်း ၂၈၉ ခုနှင့် စုစုပေါင်းဧရိယာ ၅၂၂ ဧကအားလုံးကို လယ်ယာမြေလုပ်ပိုင်ခွင့်ပြု လက်မှတ် ထုတ် ပေးခဲ့ပြီးဖြစ်တဲ့အတွက် ပင်လည်ဘူးမြို့နယ် အတွင်းမှာ တောင်သူပေါင်း ၂၂၉၃၉ ဦး၊ ဦးပိုင်ပေါင်း ၂၉၀၂၆ ခု၊ ဧရိယာ ၆၃၉၇၀ ဧကကို လယ်ယာမြေ လုပ်ပိုင်ခွင့်ပြု လက်မှတ် ထုတ်ပေးနိုင်ခဲ့ပြီးဖြစ်ပါ တယ်။ လယ်ယာမြေဥပဒေ ပုဒ်မ ၃ ပုဒ်မခွဲ(က)မှာ လယ်ယာမြေရဲ့ စကားရပ်ရဲ့ အဓိပ္ပာယ်ကိုဖွင့် ဆိုထားပြီးလည်းဖြစ်ပါတယ်။ လယ်ယာမြေခွင့်ပြု လက်မှတ် ထုတ်ပေးတဲ့နေရာမှာ လယ်ယာမြေလို့ အဓိပ္ပာယ်ဖွင့်ဆိုထားတဲ့ မြေအမျိုးအစားမှာပါဝင်တဲ့ စိုက်ပျိုးမြေများကိုသာ လယ်ယာမြေဥပဒေ ပါပြဋ္ဌာန်းချက်များနှင့်အညီ လယ်ယာမြေစီမံခန့်ခွဲမှုအဖွဲ့ အဆင့်ဆင့်မှ စိစစ်ပြီး လယ်ယာမြေလုပ်ပိုင် ခွင့်ပြုလက်မှတ် ထုတ်ပေးခြင်းလုပ်ငန်းကို ဆောင်ရွက်ပေးခြင်းပဲဖြစ်ပါတယ်။ သယံဇာတနှင့်သဘာဝ ပတ်ဝန်းကျင်ထိန်းသိမ်းရေးဝန်ကြီးဌာနက စီမံခန့်ခွဲနေတဲ့ သစ်တောကြိုးဝိုင်း/ကြိုးပြင်ကာကွယ် တောများအဖြစ် သတ်မှတ်ထားတဲ့ မြေအမျိုးအစားတွင် စိုက်ပျိုးနေသည့်မြေများ၊ ပြည်ထဲရေးဝန်ကြီး ဌာနမှ စီမံခန့်ခွဲနေတဲ့ စားကျက်ဧရိယာအဖြစ် သတ်မှတ်ထားတဲ့ မြေအမျိုးအစားတွင် စိုက်ပျိုးနေ သည့်မြေများနှင့်စပ်လျဉ်းပြီး အဆိုပါမြေများဟာ လယ်ယာမြေဥပဒေတွင် အဓိပ္ပာယ်ဖွင့်ဆိုထားတဲ့ လယ်ယာမြေဟူတဲ့စကားရပ်နှင့် အကျုံးဝင်ခြင်းမရှိသဖြင့် အဆိုပါမြေများကို လယ်ယာမြေလုပ်ပိုင် ခွင့်ပြုလက်မှတ်ထုတ်ပေးခြင်းကို ဆောင်ရွက်ပေးနိုင်ခြင်းမရှိဘဲ သက်ဆိုင်ရာဝန်ကြီးဌာနက လယ်ယာ မြေအဖြစ်အသုံးပြုရန် ပယ်ဖျက်ပေးမှသာလျှင် လယ်ယာမြေဥပဒေနှင့်အညီ ဆက်လက်ဆောင်ရွက်နိုင် မှာဖြစ်ပါတယ်။ သို့ဖြစ်တဲ့အတွက် လွှတ်တော်ကိုယ်စားလှယ်ကြီးရဲ့ မေးခွန်းပါ လယ်ယာမြေလုပ်ပိုင် ခွင့်ပြု လက်မှတ်(ပုံစံ-၇) ရရှိရေးကိစ္စနှင့်ပတ်သက်ပြီး အဆိုပါမြေများသည် သစ်တောဧရိယာအတွင်း ပါဝင်နေကြောင်း သိရှိရပါသဖြင့် သယံဇာတနှင့် သဘာဝပတ်ဝန်းကျင်ထိန်းသိမ်းရေးဝန်ကြီးဌာနသို့ သစ်တောမြေအဖြစ်မှ ဦးစွာပယ်ဖျက်ရန် လျှောက်ထားပြီးနောက် စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနမှ လယ်ယာမြေအဖြစ်သို့ ပြောင်းလဲသတ်မှတ်ပေးပြီးဖြစ်ပါက လယ်ယာမြေ လုပ်ပိုင်ခွင့်ပြု လက်မှတ် ထုတ်ပေးနိုင်ရေးကို စီစဉ်ဆောင်ရွက်ပေးသွားမှာဖြစ်တဲ့အကြောင်း ရှင်းလင်း တင်ပြအပ်ပါတယ်။ ကျေးဇူးတင်ပါတယ်။</speech>
</Q-A>
<Q-A>
<title>
စစ်ကိုင်းတိုင်းဒေသကြီး၊ မြင်းမူမြို့နယ်အတွင်းရှိ လက်ပံဆည်ကို ၂၀၀၄ ခုနှစ်က တည်ဆောက်ဖွင့်လှစ်ခဲ့ ပြီး ဆည်ရေသောက်ဧရိယာ ၂၅၀၀ ဧကကို ရေပေးဝေကာ ဒေသတောင်သူများ သီးနှံအထွက်တိုးစေရန် ရည်ရွယ်တည်ဆောက်ခဲ့ရာ လက်ရှိအခြေအနေတွင် ဆည်ရေသောက်ဧရိယာ၏ သုံးပုံတစ်ပုံမျှပင် ဆည်ရေမရရှိဘဲ ဆည်ရေပို့လွှတ်ရန် တူးဖော်ထားသော မြောင်းများကြောင့် တောင်သူများအနေဖြင့် မြေယာများသာ နစ်နာဆုံးရှုံးရခြင်း၊ နိုင်ငံဘဏ္ဍာငွေများ နစ်နာဆုံးရှုံးရခြင်းတို့နှင့် မိမိတို့နိုင်ငံအတွင်း ယင်းကဲ့သို့ အဖြစ်အပျက်များ များစွာရှိနေခြင်းတို့ကို ကြားသိရပါသဖြင့် ယင်းကဲ့သို့နစ်နာမှုများကို သက်ဆိုင်ရာဝန်ကြီးဌာနအနေဖြင့် သိရှိပါသလား၊ သိရှိပါက ယခုကဲ့သို့ ပြည်သူနှင့် နိုင်ငံဘဏ္ဍာငွေများ နစ်နာဆုံးရှုံးနေခြင်းအား မည်သည့်အချိန်တွင် ဖြေရှင်းဆောင်ရွက်မည်၊ အကယ်၍ ဆောင်ရွက်နိုင်ခြင်း မရှိသေးပါက အဘယ်ကြောင့် မဆောင်ရွက်နိုင်ရပါသနည်းနှင့် နိုင်ငံအတွင်း အလားတူဖြစ်ရပ်များ ကိုလည်း သက်ဆိုင်ရာဝန်ကြီးဌာနအနေဖြင့် မည်သို့စီမံဆောင်ရွက်မည်ဆိုသည်တို့အား သိရှိလိုခြင်းနှင့် စပ်လျဉ်းသည့်မေးခွန်း
</title>
<speech type='speaker'>
မြင်းမူမဲဆန္ဒနယ်မှ ဦးစိုးစံသက်ထွန်း မေးမြန်းဖို့ ဖြစ်ပါတယ်။
</speech>
<speech><mp id='360'>ဦးစိုးစံသက်ထွန်း(မြင်းမူမဲဆန္ဒနယ်)</mp> လေးစားရပါသော ပြည်သူ့ လွှတ်တော် ဥက္ကဋ္ဌကြီးနှင့် အစည်းအဝေးကို တက်ရောက်လာသူများ အားလုံးပဲ မင်္ဂလာပါ။ ကျွန်တော်ကတော့ စစ်ကိုင်း တိုင်းဒေသကြီး၊ မြင်းမူမဲဆန္ဒနယ်က ပြည်သူ့လွှတ်တော်ကိုယ်စားလှယ် ဦးစိုးစံသက်ထွန်း ဖြစ်ပါတယ်။ ကျွန်တော့်အနေနဲ့ မြင်းမူမြို့နယ်အတွင်းမှာရှိတဲ့ လက်ပံဆည်ရဲ့ အခြေအနေနဲ့ ပတ်သက်ပြီးတော့ မေးခွန်းမေးမြန်းသွားမှာဖြစ်ပါတယ်။ စစ်ကိုင်းတိုင်းဒေသကြီး၊ မြင်းမူမြို့နယ် အတွင်းရှိ လက်ပံဆည်ကို ၂၀၀၄ ခုနှစ်က တောချောင်းဦးကျေးရွာအနီး လက်ပံချောင်းပေါ်မှာ ကျပ်သန်းပေါင်း ၄၂၁.၉၆ သန်း ကုန်ကျခံကာ တည်ဆောက်ဖွင့်လှစ်ခဲ့ပါတယ်။ ရေဝပ်ဧရိယာ ၄၉၁၀ ဧကပေါ်မှာ အလျားပေ ၄၀၀၀၊ အမြင့်ပေ ၉၀ ဖြင့် ဆည်ရေသောက်ဧရိယာ ၂၅၀၀ ဧကကို ရေပေးဝေကာ သီးထပ်သီးညှပ်များ စိုက်ပျိုးပြီး ဒေသတောင်သူများ သီးနှံအထွက်တိုးစေရန် ရည်ရွယ် တည်ဆောက်ခဲ့တယ်လို့ သိရှိရပါ တယ်။ သို့ရာတွင် လက်ရှိအခြေအနေတွင် ဆည်ရေသောက် ဧရိယာဟာ ၃၅ ဧကနှင့် ၅၀ ဧက ကြားသာ ရေပေးဝေနိုင်ပြီး ကျန်သော ဧရိယာများမှာ ဆည်ရေ မရရှိဘဲ ဆည်ရေပို့လွှတ်ရန် ရည်ရွယ် ပြီးတော့ တူးမြောင်းထားတဲ့ မြောင်းများကြောင့် တောင်သူများ အနေနဲ့ မြေယာနစ်နာဆုံးရှုံးများ ဖြစ်ပေါ် နေရပါတယ်။ ဒါ့အပြင် စိုက်ပျိုးရေများလည်း မရရှိခြင်း ဖြစ်ပေါ်နေရပါတယ်။ နိုင်ငံတော်ရဲ့ ဘဏ္ဍာငွေ များလည်း နစ်နာဆုံးရှုံးနေရတာကို တွေ့ရှိရပါတယ်။ ကျွန်တော်တို့ရဲ့ နိုင်ငံအတွင်းမှာ ယင်းကဲ့သို့ အဖြစ်အပျက်များလည်း များစွာရှိကြောင်း ကြားသိ ရပါတယ်။ သို့ပါ၍ အောက်ပါမေးခွန်းများကို မေးမြန်းရခြင်းဖြစ်ပါတယ်။ (၁) ယင်းကဲ့သို့ ပြည်သူနှင့် နိုင်ငံတော်ဘဏ္ဍာငွေများ နစ်နာဆုံးရှုံးနေရ ခြင်းကို သက်ဆိုင်ရာဝန်ကြီးဌာနအနေဖြင့် မည်သည့် အချိန်တွင် မည်ကဲ့သို့ ဖြေရှင်းဆောင်ရွက်သွား မည်ကိုသိရှိလိုပါတယ်။ (၂) အကယ်၍ ဆောင်ရွက် ပေးနိုင်ခြင်း မရှိသေးပါက အဘယ်ကြောင့်ဆို သည်ကို သိရှိလိုပါတယ်။ (၃) နိုင်ငံအတွင်း အလားတူ ဖြစ်ရပ်များကို သက်ဆိုင်ရာဝန်ကြီးဌာနအနေဖြင့် မည်သို့ စီမံဆောင်ရွက်ရန် စီစဉ်ထားသည်တို့ကို သိရှိလိုပါသဖြင့် ပြည်သူများကိုယ်စား ပြည်သူ့ လွှတ်တော်ဥက္ကဋ္ဌကြီးမှတစ်ဆင့် လေးစားစွာ မေးမြန်းအပ်ပါတယ် ခင်ဗျား။ ကျေးဇူးတင်ပါတယ်။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='11'>ဒေါက်တာအောင်သူ(ပြည်ထောင်စုဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော် ကိုယ်စားလှယ် များခင်ဗျား။ စစ်ကိုင်းတိုင်းဒေသကြီး၊ မြင်းမူမဲဆန္ဒနယ်၊ ပြည်သူ့လွှတ်တော် ကိုယ်စားလှယ် ဦးစိုးစံသက်ထွန်းရဲ့ ကြယ်ပွင့်ပြမေးခွန်းကို စိုက်ပျိုးရေး၊ မွေးမြူရေးနှင့် ဆည်မြောင်း ဝန်ကြီးဌာန ပြည်ထောင်စုဝန်ကြီး ကျွန်တော် ဒေါက်တာအောင်သူမှ ပြန်လည်ဖြေကြားမှာ ဖြစ်ပါတယ်။ လက်ပံ ရေလှောင်တမံမှာ စစ်ကိုင်းတိုင်းဒေသကြီး၊ မြင်းမူမြို့နယ်၊ တောချောင်းဦး ကျေးရွာ၏ မြောက်ဘက် တစ်မိုင်ခန့်အကွာ၊ လက်ပံချောင်းပေါ်မှာ တည်ရှိခဲ့ပါတယ်။ ၂၀၀၃-၂၀၀၄ ခုနှစ်မှာ တည်ဆောက် ပြီးစီးခဲ့တာဖြစ်ပြီး လက်ပံရေလှောင်တမံရဲ့ မူလဆည်ရေသောက်ဧရိယာမှာ ၂၅၀၀ ဧက ဖြစ်ပါတယ်။ စိစစ်ပြီးဆည်ရေသောက်ဧရိယာမှာ ၁၇၄၁ ဧက ဖြစ်ပါတယ်။ ကန်ရေပြည့်ရေလှောင် ပမာဏမှာ ၄၉၁၀ ဧကပေဖြစ်ပြီး နှစ်စဉ်ရေဝင်ရောက်မှုနည်းပါးတဲ့အတွက် ကန်ရေပြည့် သိုလှောင်နိုင်ခြင်း မရှိသည့်အပြင် ရေဝပ်ဧရိယာနှင့် တမံအောက်ခြေ၏ မြေအောက်ဘူမိဗေဒ အခြေအနေအရ သဲဆန်သောမြေ အမျိုးအစားများဖြစ်တဲ့ အတွက် ရေယိုစိမ့်သဖြင့် လည်းကောင်း၊ အပူချိန် ၉ မြင့်မားသော ဒေသဖြစ်၍ အငွေ့ပျံဆုံးရှုံးမှု များသောကြောင့် လည်းကောင်း တမံတွင်းရေသိုလှောင် ထိန်းသိမ်းနိုင်မှုလျော့ကျလျက်ရှိပါတယ်။ ရေသိုလှောင်နိုင်မှု ပမာဏ အပေါ်မူတည်ပြီး ၂၀၀၆ ခုနှစ်မှ ၂၀၁၅ ခုနှစ်အတွင်း စိုက်ပျိုးနိုင်သော ဧရိယာဧကဟာ လျော့ကျခဲ့ပါတယ်။ မိုးစပါး ၅၀ ဧကနှင့် အခြားသီးနှံ ၅၃ ဧက စုစုပေါင်း ၁၀၃ ဧကသာ အများဆုံး ရေပေးဝေစိုက်ပျိုးနိုင်ခဲ့ပြီး တမံအနီးမှာရှိတဲ့ တောချောင်းဦးရွာ အတွက်လည်း သောက်သုံးရေ ပေးဝေတဲ့လုပ်ငန်းကိုသာ ဆောင်ရွက်နိုင်ခဲ့ပါတယ်။ ဤကဲ့သို့ နှစ်စဉ်အလိုက် ရေဝင်ရောက်မှုလျော့နည်းခြင်းနဲ့ ရေသိုလှောင်ထိန်းသိမ်းနိုင်မှု လျော့ကျခြင်းတို့ကြောင့် စိစစ်ပြီး ဆည်ရေသောက်ဧရိယာအား ပြည့်ဝစွာ ရေပေးဝေနိုင်ခြင်းမရှိသဖြင့် တည်ဆောက်ပြီးဖြစ်သော ဆည်ရေသောက်ရေပေးမြောင်းများမှာလည်း တိမ်ကောပျက်စီးလျက်ရှိတာ ကိုစိစစ်တွေ့ရှိရပါတယ်။ ဌာနအနေဖြင့် စိုက်ပျိုးရေပေးဝေလျက်ရှိတဲ့အပိုင်းအတွက်ကိုသာ ရန်ပုံငွေ တောင်းခံ၍ ထိန်းသိမ်းပြုပြင်ဆောင်ရွက်ပေးလျက်ရှိပါတယ်။ ဒီနေရာမှာ အလျဉ်းသင့်၍ တင်ပြလို တာက လက်ရှိဆည်မြောင်းနှင့် ရေအသုံးချစီမံခန့်ခွဲမှုဦးစီးဌာနအနေနဲ့ နိုင်ငံအတွင်းမှာ စီမံခန့်ခွဲနေတဲ့ ဆည်မြောင်းများရဲ့ အကြောင်းကို ပြည်သူ့လွှတ်တော်ဥက္ကဋ္ဌကြီးမှတစ်ဆင့် တင်ပြအပ်ပါတယ်။ ဦးစီး ဌာနအနေနဲ့ ရေလှောင်တမံ ၂၃၅ ခု၊ ရေလွှဲဆည် ၁၀၆ ခု၊ ကန်ပေါင်း ၇၁ ခုနှင့် ရေတံခါး ၆၉ ခု စုစုပေါင်း ၅၈၁ ခုကို စီမံခန့်ခွဲလျက်ရှိပါတယ်။ အကျိုးပြု ဆောင်ရွက်နိုင်ဖို့ရာ ရည်ရွယ်ချက်များ ကတော့ စိုက်ပျိုးရေရရှိအောင် ဆောင်ရွက်ပေးခြင်း၊ ရေဘေးကာကွယ်ပေးခြင်း၊ ရေအားလျှပ်စစ် အတွက် ဆောင်ရွက်ပေးခြင်းနှင့် သောက်သုံးရေရရှိရန် ဆောင်ရွက်ပေးခြင်းပဲ ဖြစ်ပါတယ်။ ရေလှောင် တမံ ၂၃၅ ခုအနက်က ရေလှောင်တမံ ၁၉၀ ခုသာ လက်ရှိလုပ်ငန်းလုပ်ကိုင်ဆောင်ရွက်တဲ့နေရာမှာ ထိရောက်စွာဆောင်ရွက်နိုင်တာ တွေ့ရှိရပြီးတော့ ကျန်ရှိတဲ့ ၄၅ ခုဟာ သူရဲ့ Function ဟာ ဆောင်ရွက်နိုင်တဲ့ လုပ်ငန်းအတိုင်းအတာ မရှိဘဲနဲ့ဖြစ်နေတာကို တွေ့ရပါတယ်။ ပထမအနေနဲ့ မိုးရွာသွန်းမှုအခြေအနေအရ ရေဝင်ရောက်မှုနည်းခြင်း၊ ရေဝင်ရောက်မှု မရှိခြင်းများကြောင့် လက်ရှိမှာ စိုက်ပျိုးရေပေးဝေနိုင်ခြင်းမရှိတဲ့ ရေလှောင်တမံစာရင်းကို ကြည့်မယ်ဆိုရင် စုစုပေါင်း ၃၅ ခုရှိပါတယ်။ စစ်ကိုင်းတိုင်းဒေသကြီးမှာ နှစ်ခု၊ မကွေးတိုင်းဒေသကြီးမှာ ၂၄ ခု၊ မန္တလေးတိုင်းဒေသကြီးမှာ ကိုးခု ဖြစ်ပါတယ်။ ရေစိမ့်ထွက်ခြင်းနှင့် သစ်တောထိန်းသိမ်းမှုအားနည်းတဲ့အတွက် နုန်းမြေပို့ချတဲ့အတွက် ထိန်းသိမ်းသိုလှောင်နိုင်စွမ်း အားလျော့ကျတဲ့ဟာက စုစုပေါင်းဆည်တာတမံ ၁၀ ခုရှိပါတယ်။ စစ်ကိုင်းတိုင်းဒေသကြီးမှာ ခုနစ်ခု၊ မကွေးတိုင်းဒေသကြီးမှာ နှစ်ခုနဲ့ ရှမ်းပြည်နယ်မှာ တစ်ခုဖြစ်ပါ တယ်။ ကိုယ်စားလှယ်ကြီးမားတဲ့ ဒီအခြေအနေတွေကို ကျွန်တော် ဒီဝန်ကြီးဌာနကို တာဝန်ယူစဉ် ကတည်းက လေ့လာပြီးသားဖြစ်တဲ့အတွက် အခြေအနေကို သိရှိပြီးဖြစ်ပါတယ်။ မဆောင်ရွက်နိုင်တဲ့ အကြောင်းအရာကတော့ တမံရဲ့ ရေဝပ်ဧရိယာနှင့် တမံအောက်ခြေမှာ သဲဆန်တဲ့မြေဖြစ်ပြီး ရေစိမ့် ထွက်နေခြင်း၊ ရေဆင်းဧရိယာမှာ သစ်တောပြုန်းတီးတဲ့အတွက် မြေဆီလွှာတိုက်စားပြီး တမံအတွင်းသို့ သဲနုန်းများ ပို့ချနေခြင်းတို့ကြောင့် ဖြစ်ပါတယ်။ ဒီအတွက် လက်ရှိပြင်ဆင်ထိန်းသိမ်းတဲ့လုပ်ငန်းများမှာ ဘိလပ်မြေသရိုးမှုတ်ခြင်း၊ ရွှံ့စေးမြေသားဖြင့် ရေလုံအောင် ခင်းခြင်း၊ ပို့ချသဲနုန်းများကို တူးဖော်ခြင်း လုပ်ငန်းကို စတင်ဆောင်ရွက်လျက်ရှိပါတယ်။ ရာသီဥတု ကောင်းမွန်လာမှု အခြေအနေပေါ်မှာ မူတည်ပြီး တမံအတွင်း ရေဝင်ရောက်မှု ကောင်းလာသည်နှင့်အမျှ ဒေသရဲ့ စိုက်ပျိုးရေ၊ သောက်သုံး ရေလိုအပ်ချက်များကို ဖြည့်ဆည်းပေးလာနိုင်မှာ ဖြစ်ပါတယ်။ တစ်နှစ်ရဲ့ ပျမ်းမျှစီးဝင်ရေရဲ့ သုံးပုံ တစ်ပုံခန့် ရေစိမ့်ထွက်မှုကို အထက်ပါနည်းလမ်းများအရ အသေးစိတ်စူးစမ်းလေ့လာ တိုင်းတာပြီး ဆောင်ရွက်လျက်ရှိကြောင်းကိုလည်း တင်ပြအပ်ပါတယ်။ ကိုယ်စားလှယ်ကြီးရဲ့ နစ်နာတဲ့သူတွေ အတွက် ဆောင်ရွက်ပေးနိုင်မယ့် အတိုင်းအတာကိုတော့ ဝန်ကြီးဌာနအနေဖြင့် ၂၀၁၂ ခုနှစ်၊ သြဂုတ်လ မှာ လယ်ယာမြေဥပဒေ၊ နည်းဥပဒေများကို ပြဌာန်းခဲ့ပြီးဖြစ်ပါတယ်။ ယင်းဥပဒေပြဋ္ဌာန်းပြီးနောက်ပိုင်း ဆောင်ရွက်တဲ့စီမံကိန်းလုပ်ငန်းများနှင့်ပတ်သက်ပြီး ဖြစ်ပေါ်လာတဲ့ နစ်နာဆုံးရှုံးမှုများမရှိစေရန် ဥပဒေနှင့်အညီ ဆောင်ရွက်ပေးနေပြီဖြစ်ပါကြောင်းနှင့် ယခင်ကိစ္စများအတွက် နိုင်ငံတော်ရဲ့ ဝန်ထုပ်ဝန်ပိုးမဖြစ်စေရန်နှင့် ပြည်သူများရဲ့ ထိခိုက်နစ်နာမှုများကိုလည်းပဲ အနည်းဆုံးဖြစ်စေမည့် နည်းလမ်းများကို စီစဉ်ဆောင်ရွက်သွားမှာဖြစ်တဲ့အကြောင်း တင်ပြအပ်ပါတယ်။ ဌာနမှ ထိန်းသိမ်းထားတဲ့ ရေလှောင်တမံများအပေါ်မှာ ရေဝင်ရောက်မှုအပေါ်မူတည်ပြီး ဒေသရဲ့ စိုက်ပျိုးရေ၊ သောက်သုံးရေလိုအပ်ချက်များကို ဖြည့်ဆည်းပေးလျက်ရှိပြီး ရေဆုံးရှုံးမှုသက်သာ စေနိုင်တဲ့ ရေပေးဝေမှု ပိုမိုထိရောက်စေတဲ့ ဆည်ရေသောက်စနစ်များ၊ ရေပေးမြောင်းများ၊ လိုင်နင်စီ ခြင်းအပါအဝင် တူးမြောင်းအဆောက်အဦများ အဆင့်မြှင့်တင်ခြင်း လုပ်ငန်းများကို ODA ချေးငွေဖြင့် ဆောင်ရွက်လျက်ရှိပါတယ်။ အဆိုပါဆည်များကဲ့သို့ အခြားဆည်များ၏ ဆည်ရေသောက်စနစ်များကို လည်း ပြုပြင်ပေးသွားနိုင်ရန် ရန်ပုံငွေတင်ပြတောင်းခံပြီး ရန်ပုံငွေရရှိမှုအပေါ်မှာ အခြေခံပြီး အချိန်နှင့် တစ်ပြေးညီ စီမံဆောင်ရွက်ပေးသွားမှာဖြစ်ကြောင်း ရှင်းလင်းဖြေကြားအပ်ပါတယ်။ ကျေးဇူးတင် ရှိပါတယ်။</speech>
</Q-A>
<Q-A>
<title>
မောက်မယ်မြို့နယ်၊ နမ့်လွတ်ကျေးရွာအုပ်စု၊ ကဒူးလေးကျေးရွာရှိ နမ့်ဟုတ်သစ်ရိုက်ကျောက်ဖြည့်ဆည် အားကွန်ကရစ်ဆည်အဖြစ် အဆင့်မြှင့်တင်ပေးမည့် အစီအစဉ်များနှင့် ကဒူးလေးကျေးရွာ ရေဝေမြောင်း လက်တံအား ကျောက်စီရေသွယ်မောင်းအဖြစ် ရေထိန်းတံခါးစနစ်တကျဆောင်ရွက်ပေးမည့်အစီအစဉ် များကိုသိရှိလိုခြင်းနှင့်စပ်လျဉ်းသည့်မေးခွန်း
</title>
<speech type='speaker'>
မောက်မယ်မဲဆန္ဒနယ်မှ ဦးစိုင်းငေါင်းဆောင်ဟိန်း မေးမြန်းဖို့ဖြစ်ပါတယ်။
</speech>
<speech><mp id='410'>ဦးစိုင်းငေါင်းဆိုင်ဟိန်း(မောက်မယ်မဲဆန္ဒနယ်)</mp> လေးစားရပါသော ပြည်သူ့လွှတ်တော် ဥက္ကဌကြီးနှင့် ပြည်သူ့လွှတ်တော်ကိုယ်စားလှယ်များ၊ ဧည့်သည်တော်များအားလုံး ကျန်းမာရွှင်လန်း ကြပါစေကြောင်း ဦစွာနှုတ်ခွန်းဆက်သ ဂါရဝပြု အပ်ပါတယ်ခင်ဗျား။ ကျွန်တော်ကတော့ ရှမ်းပြည်နယ် (တောင်ပိုင်း)၊ လင်းခေးခရိုင်၊ မောက်မယ်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးစိုင်းငေါင်းဆောင်ဟိန်း ဖြစ်ပါတယ်။ မောက်မယ်မြို့နယ်၊ နမ္မတူကျေးရွာ အုပ်စု၊ ကဒူးလေးကျေးရွာရှိ နမ့်ဟုတ်ဆည်ခေါ် နမ့်ဟုန်သစ် ရိုက်ကျောက် ဖြည့်ဆည်အား ကွန်ကရစ်ဆည်အဖြစ် အဆင့်မြှင့်တင် ဆောင်ရွက်ပေးနိုင်ရန် ဒီမေးခွန်းကို မေးမြန်းရခြင်း ဖြစ်ပါတယ်။ လေးစားရပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ နမ့်ဟုတ်ရေထွက်ကိုအမှီပြု ထားသော နမ့်ဟုတ်ဆည်သည် န.ဝ.တ အစိုးရလက်ထက်က တည်ဆောက်ပေးခဲ့သော သစ်ရိုက်ကျောက်ဖြည့် ဆည်အမျိုးအစားဖြစ်ပါသည်။ မောက်မယ်မြို့နယ်၏ဒေသထွက်ကုန်ဖြစ်သော ဥယျာဉ်ခြံသီးနှံတစ်ခု ဖြစ်သည့် ရှောက်ချို သီးခြံများနှင့် လယ်ယာလုပ်ငန်းခွင်အတွက် ၁၂ ရာသီအားကိုးရသော ဆည်တစ်ခု ဖြစ်ပါတယ်။ ဤချောင်းရေပေါ်တွင် ကျေးရွာမှ သောက်သုံးရေအဖြစ် ခပ်ယူသုံးစွဲနေကြရပါတယ်။ ၎င်းဆည်မှ ကျေးရွာနှစ်ရွာသို့ ရေခွဲဝေပေါက်နှစ်ပေါက်ဖြင့် ထားရှိပြီး ဥယျာဉ်ခြံတစ်လှည့်၊ လယ်/ယာ တစ်လှည့်ဖြင့် ခွဲဝေသုံးစွဲနေကြရပါတယ်။ ယခုအခါ ဆည်၏ကျောက်ဖြည့်နံရံများပြို ကျခြင်းကြောင့် စနစ်တကျရေခွဲဝေပေးနိုင်တဲ့ အနေအထားမရှိတော့ပါ။ တောင်သူများမှ နှစ်စဉ်ပြုပြင်မွမ်းမံနေကြ ရပါတယ်။ ထို့အပြင် ကဒူးလေးကျေးရွာ ရေဝေမြောင်းလက်တံမှာလည်း လက်ရှိလယ်/ယာမြေထက် ပိုမိုနိမ့်နေသဖြင့် ရွာသူရွာသားများမှ ကိုယ့်အားကိုယ်ကိုးစနစ်ဖြင့် နှစ်စဉ်ကျောက်စီနံရံဆောင်ရွက် နေကြရပါတယ်။ မြောင်းလက်တံသစ် ထပ်မံဖောက်လုပ်ပေးရန် လိုအပ်မည်လို့ လည်း ထင်မြင်ယူဆ မိပါတယ်။ သို့ဖြစ်ပါ၍ မောက်မယ်မြို့နယ်၊ နမ့်လွတ်ကျေးရွာအုပ်စုနေ ရှောက်ချိုခြံသမားများနှင့် တောင်သူဦးကြီးများ ရာသီမရွေးစိုက်ပျိုးရေနှင့် သောက်သုံးရေအဆင်ပြေစွာ ရရှိနိုင်ရန် အောက်ပါ မေးခွန်းများကို ပြည်သူ့လွှတ်တော်ဥက္ကဋ္ဌကြီးမှတစ်ဆင့် ရိုသေစွာတင်ပြမေးမြန်းအပ်ပါတယ်။ မေးခွန်း(၁) မောက်မယ်မြို့နယ်၊ နမ့်လွတ်ကျေးရွာအုပ်စု ကဒူးလေးကျေးရွာရှိ နမ့်ဟုတ်ဆည်(ခေါ်) နမ့်ဟုတ်သစ်ရိုက်ကျောက် ဖြည့်ဆည်အား ကွန်ကရစ်ဆည်အဖြစ် အဆင့်မြှင့်တင်ဆောင်ရွက်ပေး နိုင်မည့် အစီအစဉ်များကို သိရှိလိုပါသည်။ မေးခွန်း(၂) ကဒူးလေးကျေးရွာရေဝေမြောင်းလက်တံအား ကျောက်စီရေသွယ်မြောင်း ရေထိန်းတံခါးတို့ဖြင့် စနစ်တကျ ဆောင်ရွက်ပေးနိုင်မည့်အစီအစဉ်များကို သိရှိလိုပါတယ်။ အားလုံးကို ကျေးဇူးတင်ပါတယ်ခင်ဗျား။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='11'>ဒေါက်တာအောင်သူ(ပြည်ထောင်စုဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်း ဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော် ကိုယ်စားလှယ် များခင်ဗျား။ ရှမ်းပြည်နယ်(တောင်ပိုင်း)၊ မောက်မယ်မဲဆန္ဒနယ်၊ ပြည်သူ့လွှတ်တော် ကိုယ်စားလှယ် ဦးစိုင်းငေါင်းဆိုင်ဟိန်းရဲ့ ကြယ်ပွင့်ပြမေးခွန်းကို စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန ပြည်ထောင်စုဝန်ကြီး ကျွန်တော် ဒေါက်တာအောင်သူမှ ပြန်လည်ဖြေကြားမှာ ဖြစ်ပါတယ်။ မောက်မယ် မြို့နယ်၊ နမ့်လွတ်ကျေးရွာအုပ်စု၊ ကဒူးလေးကျေးရွာမှာရှိတဲ့ နမ့်ဟုတ်သစ်ရိုက်ကျောက်ဖြည့်ဆည်အား ကွန်ကရစ်ဆည်အဖြစ် အဆင့်မြှင့်တင်ပေးမည့် အစီအစဉ်များနှင့် ကဒူးလေးကျေးရွာ၊ ရေဝေမြောင်း လက်တံအား ကျောက်စီရေသွယ်မောင်းဖြင့် ရေထိန်းတံခါး စနစ်တကျဆောင်ရွက်ပေးမည့်အစီအစဉ် ရှိ/မရှိနှင့်စပ်လျဉ်းတဲ့အပေါ်မှာ အောက်ပါအတိုင်း ပြန်လည်ဖြေကြားအပ်ပါတယ်။ ရှမ်းပြည်နယ် (တောင်ပိုင်း)၊ လင်းခေးခရိုင်၊ မောက်မယ်မြို့နယ်၊ နမ့်လွတ်ကျေးရွာအုပ်စု၊ ကဒူးလေးကျေးရွာမှာရှိတဲ့ နမ့်ဟုတ်သစ်ရိုက် ကျောက်ဖြည့်ဆည်မှာ တစ်နှစ်ပတ်လုံးရေစီးဆင်းသော နမ့်ဟုတ်ရေထွက် ချောင်းပေါ်တွင်တည်ရှိပြီး ယင်းဆည်အား ဆည်မြောင်းနှင့်ရေအသုံးချမှု စီမံခန့်ခွဲရေးဦးစီးဌာနမှ ထိန်းသိမ်းထားခြင်း မရှိဘဲဒေသမှ ထိန်းသိမ်းထားကာ တောင်သူများ စိုက်ပျိုးရေရရှိရေးအတွက် များစွာ အထောက်အကူပြုနိုင်တဲ့ ရေအားအဆောက်အဦတစ်ခုဖြစ်တယ်လို့ သိရပါတယ်။ ယခုအခါ အဆိုပါသစ်ရိုက်ကျောက်ဖြည့်ရေလွှဲဆည်ရဲ့ ကျောက်ဖြည့်နံရံများ ပြိုကျပျက်စီးနေ ခြင်း၊ ရေပေးတူးမြောင်းများ ပျက်စီးလျက်ရှိခြင်း၊ ရေထိန်းတံခါးစနစ်တကျထည့်သွင်း တည်ဆောက် ထားမှုမရှိခြင်းတို့ကြောင့် တောင်သူများအစီအစဉ်ဖြင့်သာ ပြုပြင်ထိန်းသိမ်းပြီး ရေယူစိုက်ပျိုးနေရ သဖြင့် စိုက်ပျိုးရေပြည့်စုံလုံလောက်စွာ ပေးဝေနိုင်ခြင်းမရှိဘဲ အခက်အခဲများဖြစ်ပေါ်လျက်ရှိတယ်လို့ သိရပါတယ်။ နမ့်ဟုတ်သစ်ရိုက်ကျောက်ဖြည့်ဆည်ကို ကွန်ကရစ်ရေလွှဲဆည်အဖြစ် အခိုင်အမာတည်ဆောက် ခြင်း၊ ရေထိန်းတံခါးတည်ဆောက်ခြင်း၊ ရေပေးတူးမြောင်းပြုပြင်ခြင်းလုပ်ငန်းများ ဆောင်ရွက်နိုင်ပါက ကဒူးလေးကျေးရွာမှ လယ်ယာမြေဧရိယာ ၉၃၀ ဧကကို စိုက်ပျိုးရေပြည့်စုံလုံလောက်စွာ ရေပေးဝေ နိုင်မည့်အပြင် ရာသီအလိုက်စိုက်ပျိုးနေတဲ့ ခြံသီးနှံများအတွက်လည်း စိုက်ပျိုးရေပေးဝေနိုင်မှာ ဖြစ်သလို ဒေသခံပြည်သူများနှင့် ကျွဲ၊ နွားတိရစ္ဆာန်များအတွက်လည်း သောက်သုံးရေရရှိစေတယ်ဆိုတဲ့ အကျိုးကျေးဇူးများကိုရရှိမှာဖြစ်ပါတယ်။ နမ့်ဟုတ်ကွန်ကရစ်ရေလွှဲဆည်ကို အကျယ် ၆၀ ပေ၊ အမြင့် ၁၀ ပေ တည်ဆောက်ရမည်ဖြစ်ပြီး ရေထိန်းတံခါးတည်ဆောက်ခြင်းနှင့် ရေပေးတူးမြောင်းပြုပြင်ခြင်းလုပ်ငန်းများအားလုံး ဆောင်ရွက်ပေး နိုင်ရန်အတွက် ခန့်မှန်းကုန်ကျငွေ ကျပ်သန်း ၃၀၀ ခန့် လိုအပ်မည်ဟု ခန့်မှန်းတွက်ချက် ရရှိပါတယ်။ သို့ပါ၍ ဒေသခံပြည်သူများအတွက် စိုက်ပျိုးရေနှင့်သောက်သုံးရေဖူလုံစွာပေးဝေနိုင်မည့် နမ့်ဟုတ် ကွန်ကရစ်ရေလွဲဆည်နှင့် ဆက်စပ်လုပ်ငန်းများ ဆောင်ရွက်ပေးနိုင်ရန် လိုအပ်သည့်ရန်ပုံငွေကို၂၀၁၆-၂၀၁၇ ဘဏ္ဍာနှစ် ရှမ်းပြည်နယ်အစိုးရအဖွဲ့၏ မူလရန်ပုံငွေစာရင်းတွင် တင်ပြတောင်းခံထားမှု မရှိပါသဖြင့် ပြည်နယ်အစိုးရ၏ ဖြည့်စွက်ရန်ပုံငွေစာရင်းတွင် တင်ပြတောင်းခံသွားမည်ဖြစ်ပြီး ရန်ပုံငွေ ရရှိမှုအပေါ်အခြေခံ၍ လုပ်ငန်းများကို ဆက်လက်ဆောင်ရွက်ပေးသွားမည်ဖြစ်တဲ့အကြောင်း ရှင်းလင်းဖြေကြားအပ်ပါတယ်။ အားလုံးကို ကျေးဇူးတင်ရှိပါတယ်။</speech>
</Q-A>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီနေ့အတွက် မေးခွန်းများ မေးမြန်းခြင်း၊ ဖြေကြားခြင်း အစီအစဉ်ပြီးပါပြီ။
</speech>
</QASection>
<MotionSection>
<motion><new_section>
<new_section>
<title>ဒေါ်ခင်စောဝေ၊ ရသေ့တောင်မဲဆန္ဒနယ်က ၁၉၈၂ ခုနှစ်၊ မြန်မာနိုင်ငံသားဥပဒေအရ နိုင်ငံသား ပြဿနာများကို မြန်မာနိုင်ငံတစ်ဝန်းတွင် ဤဥပဒေနှင့်အညီ ထိရောက်စွာ စိစစ်ဆောင်ရွက် ပေးနိုင်ပါရန် နိုင်ငံတော်အစိုးရအား တိုက်တွန်းကြောင်းအဆိုတင်သွင်းခြင်းနှင့် လက်ခံဆွေးနွေးရန် သင့်/မသင့် အဆုံးအဖြတ်ရယူခြင်း</title>
<speech type='speaker'>
အစီအစဉ်များကို ဆက်လက်ဆောင်ရွက်ပါမယ်။ လွှတ်တော်ကိုယ်စားလှယ်များခင်ဗျား။ ရသေ့တောင်မဲဆန္ဒနယ်မှ ဒေါ်ခင်စောဝေက အဆိုတစ်ရပ်တင်သွင်းထားပါတယ်။ ဒေါ်ခင် စောဝေအား အဆိုတင်သွင်းဖို့ ဖိတ်ခေါ်ပါတယ်။
</speech>
<speech><mp id='334'>ဒေါ်ခင်စောဝေ(ရသေ့တောင်မဲဆန္ဒနယ်)</mp> အားလုံး မင်္ဂလာပါ။ ကျွန်မက ရခိုင်ပြည်နယ်၊ ရသေ့တောင်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါ်ခင်စောဝေ ဖြစ်ပါတယ်ရှင်။ လေးစား ရပါတဲ့ ပြည်သူ့လွှတ်တော်ဥက္ကဌကြီးရှင့်။ ၁၉၈၂ ခုနှစ်၊ မြန်မာနိုင်ငံသား ဥပဒေအရ နိုင်ငံသားပြဿနာ များကို မြန်မာနိုင်ငံတစ်ဝန်းတွင် ဤဥပဒေနှင့်အညီ ထိရောက်စွာ စိစစ်ဆောင်ရွက် ပေးနိုင်ပါရန် နိုင်ငံတော်အစိုးရအား တိုက်တွန်းကြောင်းအဆိုကို တင်သွင်းသွားမှာ ဖြစ်ပါတယ်ရှင်။ မြန်မာနိုင်ငံသည် ပထဝီအနေအထားအရ လူဦးရေထူထပ်များပြားပေါက်ကွဲနေတဲ့ နိုင်ငံများဖြစ်တဲ့ တရုတ်ပြည်သူ့ သမ္မတနိုင်ငံ၊ အိန္ဒိယနိုင်ငံ၊ ဘင်္ဂလားဒေ့ရှ်နိုင်ငံများနှင့် မိုင်ပေါင်း ရာထောင်ချီပြီး နယ်နိမိတ်ချင်းထိစပ်နေ သော နိုင်ငံတစ်ခုလည်း ဖြစ်ပါတယ်။ ထို့အပြင် အဆိုပါ နယ်စပ်တစ်လျှောက်တွင် နေထိုင်သော များစွာသော တိုင်းရင်းသားတို့မှာ တစ်ဖက်နိုင်ငံတွင်လည်း မျိုးတူအနွယ်ဝင်များ ရှိနေကြတဲ့အတွက် ကူးလူး သွားလာဆက်ဆံမှုများ ရှိနေကြမည်ဖြစ်ပါတယ်။ အထူးသဖြင့် တိုင်းရင်းသားမဟုတ်တဲ့ ဘင်္ဂါလီများ၏ တရားမဝင်အခြေချ နေထိုင်လာမှုကြောင့် ဒေသတွင်း မတည်မငြိမ်မှုများ ဖြစ်ပေါ်လျက်ရှိနေပါတယ်။ အထက်ပါ အခြေအနေများကြောင့် ကျွန်မတို့နိုင်ငံ၏ တရားဥပဒေစိုးမိုးရေး၊ လုံခြုံ ရေး၊ အချုပ်အခြာ အာဏာတည်တံ့ရေးကို ထိခိုက်လျက်ရှိသည်ဖြစ်၍ နိုင်ငံသားစိစစ်ရေးလုပ်ငန်းမှာ အလွန်အရေးကြီး ပြီး အမျိုးသားရေး အကျိုးစီးပွားနဲ့လည်း ဆိုင်တဲ့အတွက် အချိန်နဲ့တစ်ပြေးညီ မဖြစ်မနေဆောင်ရွက် ရမယ့် လုပ်ငန်းစဉ်တစ်ရပ်ဖြစ်ကြောင်းကို သိသာထင်ရှားစေပါတယ်။ မြန်မာနိုင်ငံတွင် ယခင် ကတည်းကရှိခဲ့တဲ့ ၁၉၄၈ ခုနှစ်၊ ပြည်ထောင်စုမြန်မာနိုင်ငံသားဖြစ်မှုအက်ဥပဒေမှာ အားနည်းချက် ၁၅ များစွာရှိခဲ့တဲ့အတွက် ၁၉၇၄ ခုနှစ်မှစ၍ မြန်မာနိုင်ငံသားဥပဒေ(မူကြမ်း)ကို ရေးဆွဲပြီး အများပြည်သူ သို့ အကြံဉာဏ်တောင်းခံခဲ့ရာ အကြံပေးစာပေါင်း တစ်သိန်းကျော်လက်ခံရရှိခဲ့ကြောင်းကိုလည်း လေ့လာသိရှိခဲ့ရပါတယ်ရှင်။ ဤသို့ဖြင့် ၁၉၈၂ ခုနှစ်တွင် မြန်မာနိုင်ငံသားဥပဒေကို ပြည်သူ့လွှတ်တော် ဥပဒေအမှတ်(၄)ဖြင့် ပြည်သူ့လွှတ်တော်က ပြဋ္ဌာန်းခဲ့ပြီး ၁၉၄၈ ခုနှစ်၊ ပြည်ထောင်စုမြန်မာနိုင်ငံသား ဖြစ်မှုအက်ဥပဒေကို ဤဥပဒေဖြင့် ရုပ်သိမ်းခဲ့ပါတယ်။ သို့ ဖြစ်တဲ့အတွက် ၁၉၈၂ ခုနှစ်၊ မြန်မာနိုင်ငံသား ဥပဒေသည် လက်ရှိအာဏာသက်ဝင်တည်ရှိနေသရွေ့ ခိုင်မာသောဥပဒေတစ်ရပ်ပဲဖြစ်ပါတယ်။ ဤဥပဒေ အခန်း(၂) နိုင်ငံသားဖြစ်ခြင်း အပိုဒ် ၃ တွင် နိုင်ငံတော်တွင် ပါဝင်သော နယ်မြေတစ်ခုခုနှင့် မြန်မာသက္ကရာဇ် ၁၁၈၅ ခုနှစ်၊ ခရစ်သက္ကရာဇ် ၁၈၂၃ ခုနှစ် မတိုင်မီကာလမှစ၍ ပင်ရင်း နိုင်ငံသားအဖြစ် အမြဲနေထိုင်ခဲ့သော ကချင်၊ ကယား၊ ကရင်၊ ချင်း၊ ဗမာ၊ မွန်၊ ရခိုင်၊ ရှမ်းတိုင်းရင်းသား များနှင့် မျိုးနွယ်စုများသည် မြန်မာနိုင်ငံသားဖြစ်သည်ဟုလည်းကောင်း၊ အပိုဒ် ၅ တွင် တိုင်းရင်းသား တိုင်းသည်လည်းကောင်း၊ တိုင်းရင်းသားမိဘနှစ်ပါးမှ မွေးဖွားသူတိုင်းသည်လည်းကောင်း မွေးရာပါ နိုင်ငံသား ဖြစ်သည်ဟုလည်းကောင်း၊ အပိုဒ် ၆ တွင် ဤဥပဒေ အာဏာတည်သည့်နေ့တွင် နိုင်ငံသား ဖြစ်ပြီးသူသည် နိုင်ငံသားဖြစ်သည်ဟုလည်းကောင်း နိုင်ငံသားဖြစ်မှုကို ရှင်းလင်းစွာ ဖော်ပြထားသည် ကိုတွေ့ရှိနိုင်ပါတယ်။ ဆိုလိုတဲ့အဓိပ္ပာယ်မှာတော့ တိုင်းရင်းသားအားလုံးသည် မွေးရာပါနိုင်ငံသား အလိုအလျောက်ဖြစ်ပြီးတော့ ၁၉၈၂ ခုနှစ်မတိုင်မီ နိုင်ငံသားဖြစ်ပြီးသူများကိုလည်း နိုင်ငံသားအဖြစ် ဤနိုင်ငံက လက်ခံအသိအမှတ်ပြု ထားခြင်းပဲဖြစ်ပါတယ်ရှင်။ လေးစားအပ်ပါတဲ့ ပြည်သူ့လွှတ်တော်ဥက္ကဋ္ဌကြီးရှင့်။ ထို့ပြင် ၁၉၈၂ ခုနှစ်၊ မြန်မာနိုင်ငံ သားဥပဒေသည် ဥပဒေနှင့်အညီ နိုင်ငံသားဖြစ်ထိုက်သူကို နိုင်ငံသားအဖြစ်လည်းကောင်း၊ ဥပဒေနှင့် အညီ ဧည့်နိုင်ငံသား ဖြစ်ထိုက်သူများကို ဧည့်နိုင်ငံသားအဖြစ်လည်းကောင်း ဥပဒေနှင့်အညီ နိုင်ငံသား ပြုခွင့်ရနိုင်သူကို ပြု နိုင်ငံသားအဖြစ်လည်းကောင်း စသည့်အခွင့်အရေးများကိုလည်း ဥပဒေလုပ်ထုံး လုပ်နည်းများနှင့်အညီ မျှတသောရပိုင်ခွင့်၊ အခွင့်အရေးများကို ပေးထားပါတယ်။ ဤဥပဒေပုဒ်မ ၁၈ တွင်လည်း မရိုးသားသောနည်းဖြင့် နိုင်ငံသားအဖြစ်ကို ရယူပါက ထောင်ဒဏ် ၁၀ နှစ်နဲ့ ငွေဒဏ် ၅၀၀၀၀ ကို ကျခံစေရန်နှင့် ပုဒ်မ ၁၉ တွင် မရိုးသားသောနည်းဖြင့် နိုင်ငံသား၊ ဧည့်နိုင်ငံသားပြု နိုင်ငံသား လက်မှတ်ကိုရယူရန် အားပေးလို့ရှိရင်လည်း ထောင်ဒဏ် ၇ နှစ် နဲ့ငွေဒဏ် ၁၀၀၀၀ ကျပ်ကို ကျခံစေရမည်ဟုဖော်ပြပါရှိပါတယ်။ မသမာသောနည်းလမ်းဖြင့် နိုင်ငံသား အဖြစ် မကူးပြောင်းနိုင်စေရန် နိုင်ငံတော်၏ အကျိုးစီးပွားအတွက် ကာကွယ်စောင့်ရှောက်ပေးထား သောဥပဒေလည်း ဖြစ်ပါတယ်။ သို့ရာတွင် ဤမျှတကောင်းမွန်သော ဥပဒေတစ်ရပ်ရှိခဲ့ပါသော်လည်း နိုင်ငံတော်အစိုးရအနေဖြင့် နိုင်ငံတော်ကြီး၏လုပ်ငန်းကို အချိန်နှင့်တစ်ပြေးညီ ထိရောက်အောင် မဆောင်ရွက်နိုင်ခဲ့တဲ့အတွက် မတည်ငြိမ်မှုများကိုလည်း ကြုံတွေ့နေရသည်မှာ ဝမ်းနည်းဖွယ်ရာဖြစ်ပါ တယ်။ ထိုသို့ စိစစ်ခဲ့ရုံသာမက ယာယီသက်သေခံလက်မှတ် အဖြူကတ်များကို ပြီးစလွယ်ထုတ်ပေး ခဲ့ကြောင်းလည်း မလိုလားအပ်တဲ့ နောက်ဆက်တွဲပြဿနာများ ဖြစ်ပေါ်လာခဲ့ရပါတယ်။ ၁၉၈၂ ခုနှစ်၊ မြန်မာနိုင်ငံသားဥပဒေသည် မြန်မာနိုင်ငံအတွင်းသို့ တရားမဝင် လာရောက် အခြေချနေထိုင်တဲ့ မည်သူ့ကိုမဆို တားမြစ်ကာကွယ်နိုင်သည်။ နိုင်ငံသားဖြစ်ထိုက်သူများကိုလည်း ဥပဒေနှင့်အညီ ခွင့်ပြုထားခြင်းကပင် ဤဥပဒေဖြင့် စတင်စိစစ်ပါက အတု၊ အစစ်၊ အရော၊ အနှော ခွဲခြမ်းစိတ်ဖြာနိုင်မည်ဟု ကျွန်မအနေဖြင့် အလေးအနက် ယုံကြည်မိပါတယ်ရှင်။ သို့မဟုတ်ဘဲ တရားမဝင် လာရောက်နေထိုင်သူများအားလုံးကို တံခါးမရှိ၊ ဓားမရှိ ဝင်ရောက်သွားလာ နေထိုင်ခွင့်ပြုပြီး အဂတိတရား(၄)ပါးကြောင့် နိုင်ငံသားအဖြစ်ကိုပါ ခွင့်ပြုမည်ဆိုပါက နိုင်ငံတော်၏ အနာဂတ်အရေးဟာ အလွန်ရင်လေးစရာ ဖြစ်လာပါလိမ့်မည်။ ယခု လက်ရှိအခြေအနေတွင် မြန်မာနိုင်ငံ၏ နိုင်ငံသား ဟုတ်/မဟုတ် မခွဲခြားနိုင်တဲ့အတွက် ယာယီသက်သေခံလက်မှတ် အဖြူကတ် ထုတ်ပေးတဲ့ ဦးရေမှာ ၉၉၀၀၀၀ ရှိကြောင်းနဲ့ ၎င်းတို့အနက် ရခိုင်ပြည်နယ်အတွင်းမှာ ၄၉၂၆၃၄ ယောက်ရှိကြောင်းကို အစိုးရ၏ တရားဝင်ထုတ်ပြန်ချက်များအရ သိရှိရပါတယ်။ ထို့ပြင် မည်သည့်လက်မှတ်အမျိုးအစားကိုမှ ကိုင်ဆောင်ထားခြင်းမရှိသေးသော သူများသည်လည်း များစွာ ရှိနေနိုင်ပါတယ်ရှင်။ ယခုအခါ နိုင်ငံတော်သမ္မတ၏ အမိန့်စာအမှတ်(၁၉/၂၀၁၅) ဖြင့် ယာယီ သက်သေခံလက်မှတ် အဖြူကတ်များ သက်တမ်းကို မတ်လ ၃၀ ရက်နေ့ နောက်ဆုံးသတ်မှတ်ပြီးလည်း ဖြစ်ပါတယ်။ သို့ဖြစ်တဲ့အတွက် အထက်ပါ တရားဝင်အထောက်အထား တစ်စုံတစ်ရာမရှိသူများအား နိုင်ငံသား၊ ဧည့်နိုင်ငံသား နိုင်ငံသားပြုခွင့်ရသူ၊ နိုင်ငံခြားသား စသည်ဖြင့် တစ်မျိုးမျိုး သတ်မှတ်နိုင်ရန်အတွက် ၁၉၈၂ ခုနှစ်၊ မြန်မာနိုင်ငံသားဥပဒေဖြင့် ထိရောက်မြန်ဆန်စွာ စိစစ် ဆောင်ရွက်ရန် အထူးလိုအပ်လျက်ရှိပါတယ်။ ဤသို့အကောင်အထည်ဖော်ဆောင်ရွက်ခြင်းဖြင့် တရားဥပဒေစိုးမိုးရေး၊ နိုင်ငံတော်၏လုံခြုံရေးနှင့် အချုပ်အခြာအာဏာတည်တံ့ရေးတို့ကို ထာဝစဉ် တည်တံ့ခိုင်မြဲအောင် ဆောင်ရွက်ရာလည်း ရောက်ပါမယ်။ နိုင်ငံသားဖြစ်ထိုက်သူများလည်း နိုင်ငံသား အခွင့်အရေးကို ရရှိနိုင်ကြမှာဖြစ်ပြီးတော့ နာတာရှည်ရောဂါပမာ နှစ်ပေါင်းများစွာခံစားလာရသော ပြဿနာများမှာလည်း ချုပ်ငြိမ်းသွားမှာ ဖြစ်ပါတယ်ရှင်။ လေးစားအပ်ပါသော ပြည်သူ့ လွှတ်တော် ဥက္ကဋ္ဌကြီးရှင်။ အထူးသဖြင့် မြန်မာနိုင်ငံတွင် ခြံစည်းရိုးကာ၍ လုံခြုံ ရေးအပြည့်အဝဖြင့် လူဝင်/လူထွက်ကို စောင့်ကြည့်နေရသည့်တစ်ခုတည်းသော နယ်မြေဖြစ်တဲ့ မောင်တော၊ ဘူးသီးတောင်ဒေသကို ဤဥပဒေဖြင့် အလျင်အမြန်ကာကွယ်ထားနိုင်ရန် မှာ အလွန်အရေးတကြီးလိုအပ်လျက်ရှိနေပါတယ်။ ၁၉၇၆ ခုနှစ်က နိုင်ငံတော်မှာ နဂါးမင်းစီမံချက်ဖြင့် နိုင်ငံသားစိစစ်ရေးလုပ်ငန်းကိုလုပ်ဆောင်ခဲ့ရာမှာလည်း ဘင်္ဂလားဒေ့ရှ်နိုင်ငံသို့ အများအပြား ထွက်ပြေးတိမ်းရှောင်ခဲ့ကြရပါတယ်။ အဲဒီဟာတွေကို ပြန်သွင်းတဲ့အခါမှာလည်း နိုင်ငံတကာဖိအား ကြောင့် ၁၉၇၃-၁၉၇၈ ဟင်္သာစီမံချက်ဖြင့် ပြန်လည်လက်ခံခဲ့ရာမှာလည်း ထွက်ပြေးတိမ်းရှောင် သူ လူဦးရေ အရေအတွက်ထက် ပိုမိုပြီးလက်ခံခဲ့ရပါတယ်ရှင်။ ယခုတိုင် ဘင်္ဂလားဒေ့ရှ်နိုင်ငံအထဲ၌ ဒုက္ခသည်အဖြစ် ၂၀၀၀၀၀ ကျော်ရှိနေသေးသည်ဟုဆိုကာ ပြန်လည်လက်ခံရန် တောင်းဆိုလျက်ရှိ နေသည်ကို သင်ခန်းစာယူ၍ သတိထားဆောင်ရွက်ရန် အထူးလိုအပ်လှပါတယ်ရှင်။ သို့ဖြစ်ပါ၍ မြေမြို၍လူမျိုးမပြု တ်၊ လူမျိုမှလူမျိုးပြုတ်မည်ဆိုတဲ့ လဝက၏ ဆောင်ပုဒ်နဲ့အညီ အမျိုးပျောက်ရာမှ နိုင်ငံပါပျောက်မှာကို စိုးကြောက်မိပါ၍ နိုင်ငံတော်နှင့် နိုင်ငံသားများ၏အကျိုးကို မျှော်မှန်းလျက် ၁၉၈၂ ခုနှစ်၊ မြန်မာနိုင်ငံသားဥပဒေအရ နိုင်ငံသားပြဿနာများကို မြန်မာနိုင်ငံတစ်ဝန်းတွင် ဥပဒေနှင့် အညီ ထိရောက်စွာဆောင်ရွက်ပေးနိုင်ပါရန် နိုင်ငံတော်အစိုးရအား တိုက်တွန်းကြောင်းအဆိုကို ပြည်သူ့လွှတ်တော်ဥက္ကဋ္ဌမှတစ်ဆင့် ပြည်သူ့လွှတ်တော်ကို တင်သွင်းအပ်ပါတယ်ရှင်။ အားလုံးကို ကျေးဇူးတင်ပါတယ်။ (ဩဘာသံများ)</speech>
<speech type='speaker'>
ဒေါ်ခင်စောဝေ တင်သွင်းသွားတဲ့အဆိုကို ထောက်ခံမယ့် လွှတ်တော် ကိုယ်စားလှယ်အား ဖိတ်ခေါ်ပါတယ်။
</speech>
<speech><mp id='327'>ဦးအောင်သောင်းရွှေ(ဘူးသီးတောင်မဲဆန္ဒနယ်)</mp> လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များ၊ ပြည်ထောင်စုဝန်ကြီးများ၊ လေ့လာသူများ အားလုံးကို မင်္ဂလာပါလို့ ဦးစွာနှုတ်ခွန်းဆက်သ ဂါရဝပြုအပ်ပါတယ်။ ကျွန်တော်ကတော့ ရခိုင်ပြည်နယ် ဘူးသီးတောင်မဲဆန္ဒနယ်က ပြည်သူ့လွှတ်တော် ကိုယ်စားလှယ် ဦးအောင်သောင်းရွှေ ဖြစ်ပါတယ်။ ခုန အဆိုရှင် ရသေ့တောင်မဲဆန္ဒနယ်က ပြည်သူ့လွှတ်တော် ကိုယ်စားလှယ် ဒေါ်ခင်စောဝေ တင်ပြသွားတဲ့ ၁၉၈၂ ခုနှစ်၊ နိုင်ငံသားဥပဒေအရ နိုင်ငံသားပြဿနာများကို မြန်မာနိုင်ငံ တစ်ဝန်းတွင် ဥပဒေနှင့်အညီ ထိရောက်စွာ စိစစ်ဆောင်ရွက် ပေးနိုင်ပါရန် နိုင်ငံတော် အစိုးရအား တိုက်တွန်းကြောင်းအဆိုကို ထောက်ခံဆွေးနွေးသွားမှာ ဖြစ်ပါတယ်။ မြန်မာနိုင်ငံဟာအင်္ဂလိပ်ကိုလိုနီအဖြစ် နှစ်ပေါင်းများစွာ နေထိုင်လာခဲ့ရာမှ တိုင်းရင်းသားများစည်းလုံးညီညွတ်မှုဖြင့် လွတ်လပ်ရေးကို ရယူနိုင်ခဲ့ပါတယ်။ အင်္ဂလိပ်အုပ်ချုပ်တဲ့ခေတ်မှာ နိုင်ငံခြားသားများဟာ တံခါးမရှိ၊ ဓားမရှိ ဝင်ထွက်သွားလာ နေထိုင်ခဲ့ကြပါတယ်။ ၁၉၄၈ ခုနှစ် လွတ်လပ်ရေးရပြီး ပြည်ထောင်စု မြန်မာနိုင်ငံသားဖြစ်မှုအက်ဥပဒေကိုပြဌာန်းခြင်း၊ တဖန် ၁၉၈၂ ခုနှစ်၊ မြန်မာနိုင်ငံသားဥပဒေကို ပြဋ္ဌာန်းခြင်းများ ရှိခဲ့သော်လည်း နိုင်ငံသားစိစစ်ရေးလုပ်ငန်းများကို လက်တွေ့အကောင်အထည်ဖော်ဆောင်ရွက်ရာမှာ ဥပဒေနှင့်အညီ မဆောင်ရွက်နိုင်ခြင်း၊ နှောင့်နှေးကြန့်ကြာနေခြင်းများ ကြုံတွေ့ နေရပါ၍ ယနေ့အထိ ဒီလောက်ကြာရှည်စွာ ခံစားနေရခြင်းဖြစ်ပါတယ်။ ယနေ့ကမ္ဘာကြီးမှာ တရာမဝင်ပြောင်းရွေ့ အခြေချနေထိုင်ရန် ကြိုးစားနေကြတဲ့ဖြစ်ရပ်များကို နေ့စဉ်နှင့်အမျှ သတင်းများ တွင် ကြားမြင်နေရပါတယ်။ မြန်မာနိုင်ငံ ရခိုင်ပြည်နယ်ရှိ ဘူးသီးတောင်မောင်တောဒေသဟာ လူဦးရေ အဆမတန်များပြားသော ဘင်္ဂလားဒေ့ရှ်နိုင်ငံနှင့် ထိစပ်နေတဲ့အတွက် တရားမဝင်အခြေချ နေထိုင်မှုများ မကြာခဏဖြစ်ပေါ်လျက်ရှိနေပါတယ်။ ဒါကြောင့် ၂၀၁၂ ခုနှစ် ရခိုင်အရေးအခင်း အစီရင်ခံစာကလည်း ၁၉၈၂ ခုနှစ် မြန်မာနိုင်ငံသားဥပဒေအရ စိစစ်ပေးပါရန် အကြံပြု တင်ပြခဲ့ပြီး ဖြစ်ပါသည်။ သို့ဖြစ်ပါ၍ နိုင်ငံတော်၏ တရားဥပဒေစိုးမိုးရေး၊ လုံခြုံရေးတို့အတွက် နိုင်ငံသား စိစစ်ရေးလုပ်ငန်းများ အလွန်အရေးကြီးပြီး အမျိုးသားအကျိုးစီးပွား ဖြစ်တဲ့အတွက်ကြောင့် ရသေ့တောင်မြို့နယ် ဒေါ်ခင်စောဝေ၏ ၁၉၈၂ ခုနှစ်၊ မြန်မာနိုင်ငံသားဥပဒေအရ နိုင်ငံသားပြဿနာ များကို မြန်မာနိုင်ငံတစ်ဝန်းတွင် ဥပဒေနှင့်အညီ ထိရောက်စွာစိစစ်ဆောင်ရွက်ပေးနိုင်ပါရန် နိုင်ငံတော် အစိုးရအား တိုက်တွန်းကြောင်းအဆိုကို အလေးအနက်ထောက်ခံပါကြောင်း တင်ပြရပါတယ်ခင်ဗျာ။ အားလုံးကိုကျေးဇူးတင်ပါတယ်။</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ ရသေ့တောင်မဲဆန္ဒနယ်မှ ဒေါ်ခင်စောဝေ တင်သွင်းတဲ့အဆိုကို လွှတ်တော်ကိုယ်စားလှယ်တစ်ဦးက ထောက်ခံသွားပါတယ်။ ဒီအဆိုနှင့် စပ်လျဉ်းပြီး ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၁၆၈၊ နည်းဥပဒေခွဲ(ခ)၊ နည်းဥပဒေခွဲငယ်(၃)အရ လက်ခံဆွေးနွေးရန် သင့်/မသင့် လွှတ်တော်ရဲ့ ဆန္ဒရယူပါမယ်။ ဒေါ်ခင်စောဝေ တင်သွင်းတဲ့အဆိုကို လက်ခံဆွေးနွေးရန် လွှတ်တော်ကသဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'> သဘောမတူတဲ့သူရှိပါသလားခင်ဗျား။</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ လွှတ်တော်ကသဘောတူတဲ့အတွက် ဒေါ်ခင်စောဝေတင်သွင်းတဲ့ ၁၉၈၂ ခုနှစ်၊ မြန်မာနိုင်ငံသား ဥပဒေအရ နိုင်ငံသားပြဿနာများကို မြန်မာနိုင်ငံတစ်ဝန်းတွင် ဤဥပဒေနှင့်အညီ ထိရောက်စွာ စိစစ်ဆောင်ရွက်ပေးနိုင်ပါရန် နိုင်ငံတော်အစိုးရအား တိုက်တွန်းကြောင်းအဆိုကို လက်ခံဆွေးနွေးရန် ဆုံးဖြတ်ကြောင်း ကြေညာပါတယ်။ (ဩဘာသံများ)
</speech>
</new_section>
<new_section>
<title>ဒေါ်ခင်စောဝေ၊ ရသေ့တောင်မဲဆန္ဒနယ်က တင်သွင်းသော အဆိုနှင့်စပ်လျဉ်း၍ ဆွေးနွေးလိုသည့် လွှတ်တော်ကိုယ်စားလှယ်များရှိလျှင် အမည်စာရင်းတင်သွင်းနိုင်ကြောင်း ဥက္ကဋ္ဌက ကြေညာခြင်း</title>
<speech type='speaker'>
ယင်းအဆိုနှင့်စပ်လျဉ်းပြီး ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၁၆၈ နည်းဥပဒေခွဲ(ခ) နည်းဥပဒေခွဲငယ်(၅)အရ ဆွေးနွေးမည့်လွှတ်တော်ကိုယ်စားလှယ်များအနေနဲ့ ၁၁-၅-၂၀၁၆(ဗုဒ္ဓဟူးနေ့) ညနေ(၄)နာရီ နောက်ဆုံးထားပြီး ပြည်သူ့လွှတ်တော်ရုံး၊ ခေတ္တ ညွှန်ကြားရေးမှူးချုပ်ထံ အမည်စာရင်းတင်သွင်းကြရန် ဖြစ်ပါတယ်။
</speech>
<title>စက်မှုဝန်ကြီးဌာနကပေးပို့သော ဓာတုပစ္စည်းနှင့် ဆက်စပ်ပစ္စည်းများ အန္တရာယ်မှ တားဆီး ကာကွယ်ရေး နည်းဥပဒေများနှင့်စပ်လျဉ်း၍ ပြင်ဆင်သည့်အဆိုကို လက်ခံရရှိကြောင်းနှင့် ပြင်ဆင်ချက်အဆို တင်သွင်းလိုသည့် လွှတ်တော်ကိုယ်စားလှယ်များ အမည်စာရင်း တင်သွင်းနိုင်ကြောင်း လွှတ်တော်သို့ အသိပေးတင်ပြခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ စက်မှုဝန်ကြီးဌာနက ပေးပို့လာသော ဓာတုပစ္စည်းနှင့် ဆက်စပ်ပစ္စည်းများအန္တရာယ်မှ တားဆီးကာကွယ်ရေးနည်းဥပဒေများကို ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၂၀၁ နှင့်အညီ ၈-၂-၂၀၁၆ ရက်နေ့တွင် လွှတ်တော် ကိုယ်စားလှယ်များထံ ဖြန့်ဝေထားပြီးဖြစ်ပါတယ်။ ယင်းနည်းဥပဒေများနှင့်စပ်လျဉ်းပြီး ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၂၀၂ နှင့်အညီ ဖြန့်ဝေတင်ပြသောနေ့ရက်မှ ရက်ပေါင်း ၉၀ အတွင်း ပယ်ဖျက်ရန် သို့မဟုတ် ပြင်ဆင်ရန် အဆိုတင်သွင်းရမှာဖြစ်ပါတယ်။ နောက်ဆုံးထားပြီး ပြည်သူ့လွှတ်တော်ရုံး၊ ခေတ္တညွှန်ကြားရေးမှူးချုပ်ထံ အမည်စာရင်း တင်သွင်း နိုင်ကြောင်း ကြေညာပါတယ်။
</speech>
</new_section>
</new_section></motion></MotionSection>
</discussion><postface>
<title>ပြည်သူ့လွှတ်တော်ဥက္ကဋ္ဌက ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၂၃)ရက်မြောက်နေ့ ရပ်နားကြောင်းနှင့် အစည်းအဝေး(၂၄)ရက်မြောက်နေ့ ဆက်လက်ကျင်းပမည့် နေ့ရက်နှင့်အချိန်ကို ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ယခု ဒုတိယအကြိမ် ပြည်သူ့ လွှတ်တော် ပထမပုံမှန်အစည်းအဝေး (၂၃)ရက်မြောက်နေ့ကို ရပ်နားပါမယ်။ ဒုတိယအကြိမ် ပြည်သူ့ လွှတ်တော် ပထမပုံမှန်အစည်းအဝေး (၂၄)ရက်မြောက်နေ့ကို ၂၀၁၆ ခုနှစ်၊ မေလ ၉ ရက် (တနင်္လာနေ့) နံနက် ၁၀း၀၀ နာရီ အချိန်မှာ ဆက်လက်ကျင်းပမှာဖြစ်ကြောင်း ကြေညာပါတယ်။ (ဩဘာသံများ)
</speech>
</postface>
</transcript>
</doc>