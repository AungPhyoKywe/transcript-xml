<doc>
<docinfo>
<docno>02-01-18.xml</docno>
<term value='02'>ဒုတိယအကြိမ်</term>
<session value='01'/>
<sittingday value='18'> </sittingday>
<legislature value='lower'>ပြည်သူ့လွှတ်တော်</legislature>
<title>
ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၁၈)ရက်မြောက်နေ့မှတ်တမ်း
</title>
<date value='05-04-2016'>၁၃၇၇ ခုနှစ်၊ တပေါင်းလပြည့်ကျော် ၁၃ ရက် (၂၀၁၆ ခုနှစ်၊ ဧပြီလ ၅ ရက်) (အင်္ဂါနေ့)</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၁၈)ရက်မြောက်နေ့ကို နေ့လယ် ၁၃၀၀ နာရီအချိန်၌ စတင်ကျင်းပ ပါသည်။ [ပြည်သူ့လွှတ်တော်အစည်းအဝေးကို ကြီးကြပ်ကွပ်ကဲသူအဖြစ် ပြည်သူ့လွှတ်တော်ဥက္ကဋ္ဌ ဦးဝင်းမြင့်က ဆောင်ရွက်ပြီး၊ အခမ်းအနားမှူးအဖြစ် ဦးတင်ဝင်းအောင်၊ ခေတ္တ ညွှန်ကြားရေးမှူးချုပ်၊ ပြည်သူ့လွှတ်တော်ရုံးက ဆောင်ရွက်ပါသည်။</p> 
<title>
ပြည်သူ့လွှတ်တော်အစည်းအဝေး အထမြောက်ကြောင်းနှင့်စတင်ကျင်းပကြောင်း ကြေညာခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ ကျင်းပတဲ့ ဒုတိယအကြိမ် ပြည်သူ့လွှတ်တော် ပထယုံမှန်အစည်းအဝေး (၁၈)ရက်မြောက်နေ့မှာ ပြည်သူ့လွှတ်တော် လွှတ်တော် အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ပြည်သူ့လွှတ်တော် ကိုယ်စားလှယ် ၄၂၆ ဦးရှိတဲ့အနက် ၄၀၆ ဦး တက်ရောက်ပါတယ်။ အစည်းအဝေးသို့ တက်ရောက်ခွင့် ရှိသူဦးရေ စုစုပေါင်းရဲ့ ၉၅.၃၁ ရာခိုင်နှုန်းရှိတဲ့အတွက် အစည်းအဝေးအထမြောက်ကြောင်းနှင့် စတင်ကျင်းပကြောင်း ကြေညာပါတယ်။ (ဩဘာသံများ)
</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ အစီအစဉ်များကို ကြိုတင်ဖြန့်ဝေထားတဲ့ အတိုင်း ဆက်လက်ဆောင်ရွက်သွားပါမယ်။
</speech>
<leave>
<title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type='speaker'>
ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များအတွက် ခွင့်ပန်ကြားရန်ဖြစ်ပါတယ်။
</speech>
<speech><mp id='309'>ဒေါက်တာလှမိုး (အဖွဲ့ဝင်၊ လွှတ်တော်အခွင့်အရေးကော်မတီ)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ယနေ့ ၅-၄-၂၀၁၆ ရက်နေ့ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၁၈)ရက်မြောက်နေ့သို့ မတက်ရောက်နိုင်ပါသဖြင့် ခွင့်ပန်ကြားသူ လွှတ်တော်ကိုယ်စားလှယ်များ၏စာရင်းကို ပြည်သူ့လွှတ်တော် လွှတ်တော်အခွင့်အရေးကော်မတီ အတွင်းရေးမှူး ကျွန်တော် ဒေါက်တာလှမိုး၊ အောင်မြေသာစံမဲဆန္ဒနယ်က စုစည်းတင်ပြသွားမှာ ဖြစ်ပါတယ်။ ပြည်သူ့ လွှတ်တော်မှာ ယနေ့ တက်ရောက်ခွင့်ရှိသော ကိုယ်စားလှယ် ၄၂၆ ဦးရှိပြီး တက်ရောက်သူ ကိုယ်စားလှယ် ၄၀၆ ဦးရှိကာ ယနေ့ ခွင့်ပန်ကြားသူ ၈ ဦး ရှိပါတယ်။ ၎င်းတို့ကတော့ (၁) ချီဖွေမဲဆန္ဒနယ်မှ ဦးဇုန်းတိန့် အစည်းအဝေးပြီးဆုံးသည်ထိ၊ (၂) နမ့်စန်မဲဆန္ဒနယ်မှ ဦးဌေးလွင်(ခ) ဦးဒီလုံး ခွင့် ၂ ရက်၊ (၃) မိုင်းဆတ်မဲဆန္ဒနယ်မှ ဦးစိုင်းခတ္တိယ ခွင့် ၄ ရက်၊ (၄) မိုင်းဖြတ်မဲဆန္ဒနယ်မှ ဦးလင်းဇော်ထွန်း ခွင့် ၂ ရက်၊ (၅) ဇမ္ဗူသီရိမဲဆန္ဒနယ်မှ ဦးဖြိုးဇေယျာသော်(ခ)ဇေယျာသော် ခွင့် ၂ ရက်၊ (၆) ဘူးသီးတောင်မဲဆန္ဒနယ်မှ ဦးအောင်သောင်းရွှေ ခွင့် ၁ ရက်၊ (၇) နမ္မတူမဲဆန္ဒနယ်မှ ဒေါ်နန်းခမ်းအေး ခွင့် ၂ ရက်နှင့် (၈) တပ်မတော်သားကိုယ်စားလှယ် ဗိုလ်ချုပ်သန်းထွတ်သိန်း ခွင့် ၁ ရက်တို့ဖြစ်ကြပါတယ်။ ဒါကြောင့်မို့လို့ ယခင် ခွင့်ပန်ကြားထားသူ ၁၂ ဦး၊ ယနေ့ ခွင့်ပန်ကြားသူ ၈ ဦး စုစုပေါင်း ခွင့်ပန်ကြားထားသူ ၂၀ ဦး ဖြစ်ပါတယ်။ ခွင့်မဲ့ပျက်ကွက်သူမရှိပါ။ အထက်ပါ ကိုယ်စားလှယ်များရဲ့ ခွင့်ပန်ကြားမှုအား ခွင့်အဖြစ် ခွင့်ပြုပေးပါရန် လေးစားစွာဖြင့် ပန်ကြားအပ်ပါတယ်ခင်ဗျား။</speech>
<speech type='speaker'>ခွင့်ပန်ကြားသူအားလုံးကို ခွင့်ပြုပါတယ်။</speech>
<title>
ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို မှတ်တမ်းတင်ခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့်ရှိတဲ့ လွှတ်တော်ကိုယ်စားလှယ် ၄၂၆ ဦး ယခင်က ခွင့်ပန်ကြား၍ ခွင့်ပြုထားသူ ၁၂ ဦး၊ ယနေ့ခွင့်ပြု ထားသူ ၈ ဦးဖြစ်၍ လွှတ်တော်က ခွင့်ပြု ထားသူ စုစုပေါင်း ၂၀ ဦးဖြစ်ပါတယ်။ ခွင့်မဲ့ပျက်ကွက်သူမရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေတင်ပြချက်ကို အတည်ပြုမှတ်တမ်းတင်ရန် လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
လွှတ်တော်က သဘောတူတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)
</speech>
</leave>
</preface><discussion>
<section value = 'Bill'>
<bill>
<title>အမျိုးသားလွှတ်တော်က ပြင်ဆင်ချက်မရှိ အတည်ပြု၍ပေးပို့လာသော နိုင်ငံတော်၏ အတိုင်ပင်ခံ ပုဂ္ဂိုလ်ဆိုင်ရာဥပဒေကြမ်းနှင့်စပ်လျဉ်း၍ တင်သွင်းထားသည့် ပြင်ဆင်ချက်အဆိုအား တစ်ပိုဒ်ချင်းစီအလိုက် ဆွေးနွေး၍ အတည်ပြုရန် လွှတ်တော်၏ အဆုံးအဖြတ်ရယူခြင်း</title>
<speech type='speaker'>
အစီအစဉ်များကို ဆက်လက်ဆောင်ရွက်ပါမယ်။ လွှတ်တော်ကိုယ်စားလှယ် များခင်ဗျား။ အမျိုးသားလွှတ်တော်မှာ စတင်တင်သွင်းဆွေးနွေးပြီး ပြင်ဆင်ချက်မရှိ အတည်ပြု၍ ပေးပို့လာသော နိုင်ငံတော်၏အတိုင်ပင်ခံပုဂ္ဂိုလ်ဆိုင်ရာဥပဒေကြမ်းကို ဒုတိယအကြိမ် ပြည်သူ့ လွှတ်တော် ပထမပုံမှန်အစည်းအဝေး (၁၇)ရက်မြောက်နေ့ဖြစ်သော ၄-၄-၂၀၁၆ ရက်နေ့တွင် လွှတ်တော်သို့ လက်ခံရရှိကြောင်း အသိပေးခြင်းနှင့် ဥပဒေကြမ်းကော်မတီ၏ အစီရင်ခံစာ ဖတ်ကြား ရှင်းလင်းခြင်း ပြုလုပ်ခဲ့ပြီးဖြစ်ပါတယ်။ ဒီဥပဒေကြမ်းနှင့်စပ်လျဉ်းပြီး လွှတ်တော်ကိုယ်စားလှယ် လေးဦးက ပြင်ဆင်ချက်အဆိုတင်သွင်းလာပါတယ်။ ယင်းဥပဒေကြမ်းနှင့်စပ်လျဉ်းပြီး ဆွေးနွေး အတည်ပြုခြင်းများ ဆောင်ရွက်ပါမယ်။ ဒီလိုဆွေးနွေးရာမှာ ဥပဒေကြမ်း၏ခေါင်းစဉ်၊ နိဒါန်းမှအစ အပိုဒ်၊ အပိုဒ်ခွဲများနှင့် ဥပဒေကြမ်းတစ်ခုလုံးပါဝင်မှာဖြစ်ပါတယ်။ လွှတ်တော်ကိုယ်စားလှယ်များ ခင်ဗျား။ နိုင်ငံတော်၏အတိုင်ပင်ခံပုဂ္ဂိုလ်ဆိုင်ရာဥပဒေကြမ်းနှင့်စပ်လျဉ်းပြီး အပိုဒ် ၂ အပိုဒ်ခွဲ(ခ)၊ အပိုဒ် ၅ အပိုဒ်ခွဲ(က)နှင့် အပိုဒ်ခွဲ(င)၊ အပိုဒ် ၆၊ အပိုဒ် ၈ တို့ကို လွှတ်တော်ကိုယ်စားလှယ်များက ပြင်ဆင်ခြင်းမပြုပါ။ ဒါ့ကြောင့် ယင်းအပိုဒ်များနှင့်စပ်လျဉ်း၍ အမျိုးသားလွှတ်တော်၏ အတည်ပြု ချက်အတိုင်း အတည်ပြုရန် လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'> သဘောမတူသူရှိပါသလားခင်ဗျား။</speech>
<speech type='speaker'>သဘောမတူသူမရှိတဲ့အတွက် နိုင်ငံတော် ၏အတိုင်ပင်ခံပုဂ္ဂိုလ်ဆိုင်ရာဥပဒေကြမ်းနှင့်စပ်လျဉ်းပြီး အပိုဒ် ၂ အပိုဒ်ခွဲ(ခ)၊ အပိုဒ် ၅ အပိုဒ်ခွဲ(က)နှင့် အပိုဒ်ခွဲ(င)၊ အပိုဒ် ၆၊ အပိုဒ် ၈ တို့ကို အမျိုးသားလွှတ်တော်၏အတည်ပြုချက်အတိုင်း သဘောတူ အတည်ပြုကြောင်း ကြေညာပါတယ်။ (ဩဘာသံများ)</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ ယခု ပြင်ဆင်ချက်အဆိုတင်သွင်း ထားတဲ့ လွှတ်တော်ကိုယ်စားလှယ်များက သက်ဆိုင်ရာ အပိုဒ်၊ အပိုဒ်ခွဲအလိုက် ဆွေးနွေးခြင်းပြုလုပ်ပြီး လွှတ်တော်ရဲ့ ဆန္ဒသဘောထားရယူ၍ ဆုံးဖြတ်အတည်ပြုခြင်း ဆောင်ရွက်သွားမှာဖြစ်ပါတယ်။ ထားသော လွှတ်တော်ကိုယ်စားလှယ်လေးဦးက ပြင်ဆင်ချက်(၁၃)ချက်အား တစ်ပိုဒ်ချင်းစီအလိုက် ဆွေးနွေးမှာဖြစ်ပါတယ်။ ယခု စတင်ဆောင်ရွက်ပါမယ်။
</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ ဥပဒေအမည်နှင့်စပ်လျဉ်းပြီး ပြင်ဆင်ချက် အဆိုတင်သွင်းဖို့ ဗိုလ်မှူးချုပ်မောင်မောင်၊ တပ်မတော်သားကိုယ်စားလှယ်ကို ဖိတ်ခေါ်ပါတယ်။
</speech>
<speech><mp id='000'>ဗိုလ်မှူးချုပ်မောင်မောင်(တပ်မတော်သားကိုယ်စားလှယ်)</mp>လေးစားအပ်တဲ့ ပြည်သူ့ လွှတ်တော်ဥက္ကဋ္ဌ၊ ပြည်သူ့လွှတ်တော်ကိုယ်စားလှယ်များနှင့် ဧည့်သည်တော်များအားလုံး မင်္ဂလာပါ ခင်ဗျား။ ကျွန်တော်က တပ်မတော်သားပြည်သူ့လွှတ်တော်ကိုယ်စားလှယ် ဗိုလ်မှူးချုပ်မောင်မောင် ဖြစ်ပါတယ်။ ကျွန်တော်တို့ လွှတ်တော်တွေဟာ လက်ရှိဖွဲ့စည်းပုံအခြေခံဥပဒေနှင့်အညီ ဖွဲ့စည်း ပေါ်ပေါက်လာတဲ့ ဥပဒေပြု အဖွဲ့အစည်းများဖြစ်သည့်အားလျော်စွာ ဥပဒေပြုရေးကိစ္စများမှာ လက်ရှိ တည်ဆဲလိုက်နာကျင့်သုံးနေသော ဖွဲ့စည်းပုံအခြေခံဥပဒေပါပြဌာန်းချက်များကို အထူးလေးစား လိုက်နာကျင့်သုံးဖို့လိုအပ်မှာဖြစ်ပါတယ်။ မိမိတို့အနေနဲ့ ဥပဒေများပြဌာန်းတဲ့နေရာမှာ ပုဂ္ဂိုလ်စွဲ၊ ပါတီ အဖွဲ့အစည်းစွဲဖြင့် ဆောင်ရွက်နေခြင်းမဟုတ်ဘဲ မိမိတို့နိုင်ငံတော်ရဲ့ ရေရှည်အကျိုးစီးပွားကို ရပ်တည် မျှော်မှန်း၍ ဆွေးနွေးဆောင်ရွက်ခြင်းဖြစ်ပါကြောင်း ဦးစွာတင်ပြလိုပါတယ်။ ကျွန်တော့်အနေနဲ့ နိုင်ငံတော်၏အတိုင်ပင်ခံပုဂ္ဂိုလ်ဆိုင်ရာ ဥပဒေကြမ်းနှင့်စပ်လျဉ်းပြီးတော့ ဥပဒေခေါင်းစဉ်ဖြစ်တဲ့ နိုင်ငံတော်၏အတိုင်ပင်ခံပုဂ္ဂိုလ်ဆိုင်ရာဥပဒေကို နိုင်ငံတော်သမ္မတ၏ အတိုင်ပင်ခံပုဂ္ဂိုလ်ဆိုင်ရာ ဥပဒေဟု ပြင်ဆင်လိုပါတယ်။ အကျိုးအကြောင်းဖော်ပြချက်အနေနဲ့ ဖွဲ့စည်းပုံအခြေခံဥပဒေ နိုင်ငံတော်၏အခြေခံမူများအခန်း ပုဒ်မ ၄၇ မှာ အခန်း(၁) နိုင်ငံတော်အခြေခံမူများနှင့် အခန်း(၈) နိုင်ငံသား၊ နိုင်ငံသားများ၏မူလအခွင့်အရေးနှင့် တာဝန်များအခန်းမှာပါရှိတဲ့ နိုင်ငံတော်ဆိုသည်မှာ ရှေ့နောက်စကားရပ်တို့၏အဓိပ္ပာယ်ကိုထောက်၍ ဤဖွဲ့စည်းပုံအခြေခံဥပဒေအရ ဥပဒေပြုမှုအခွင့် အာဏာကိုသော်လည်းကောင်း၊ အုပ်ချုပ်မှုအခွင့်အာဏာကိုသော်လည်းကောင်း ကျင့်သုံးသော အဖွဲ့အစည်း သို့မဟုတ် လူပုဂ္ဂိုလ်ကိုဆိုလိုသည်ဟူ၍ တိတိကျကျဖွင့်ဆိုထားပါတယ်။ သို့ဖြစ်တဲ့ အတွက် နိုင်ငံတော်ရဲ့ အတိုင်ပင်ခံပုဂ္ဂိုလ်ဟာ ဥပဒေပြုမှုအာဏာရော၊ အုပ်ချုပ်မှုအာဏာပါ ကျင့်သုံး နိုင်တဲ့သဘောဖြစ်နေပါတယ်။ ဖွဲ့စည်းပုံအခြေခံဥပဒေ ပုဒ်မ ၁၁ ပုဒ်မခွဲ(က)မှာ ဒီမိုကရေစီစနစ် ကျင့်သုံးဆောင်ရွက်ရာမှာ နိုင်ငံတော်အချုပ်အခြာအာဏာ၏ ခက်မသုံးဖြာဖြစ်တဲ့ ဥပဒေပြုရေး အာဏာ၊ အုပ်ချုပ်ရေးအာဏာနဲ့ တရားစီရင်ရေးအာဏာတို့ကို တတ်နိုင်သမျှပိုင်းခြားသုံးစွဲခြင်းနှင့် အချင်းချင်း အပြန်အလှန်ထိန်းကျောင်းခြင်းတို့ ပြု သည်ဟုပြဋ္ဌာန်းထားရှိတဲ့အတွက် ဥပဒေ ခေါင်းစဉ်ပါ နိုင်ငံတော်ဟူသည့်စကားလုံးဟာ ဖွဲ့စည်းပုံအခြေခံဥပဒေနဲ့ ကွဲလွဲဆန့်ကျင်နေတဲ့အတွက် သုံးနှုန်းရန်မသင့်သောကြောင့် ဒီစကားရပ်အစား နိုင်ငံတော်သမ္မတ၏ ဟူ၍ပြင်ဆင်ပြီး နိုင်ငံတော် သမ္မတ၏အတိုင်ပင်ခံပုဂ္ဂိုလ်ဆိုင်ရာဥပဒေလို့ ပြင်ဆင်ဆောင်ရွက်လိုခြင်းဖြစ်ပါတယ်။ နိုင်ငံတစ်ခုရဲ့ ဖွဲ့စည်းပုံအခြေခံဥပဒေဟာ ၎င်းနိုင်ငံတည်ရှိမှုအတွက် အသက်ဖြစ်ပါတယ်။ နိုင်ငံတော်ရဲ့ အာဏာပိုင် အဖွဲ့အစည်းများအပါအဝင် နိုင်ငံသူနိုင်ငံသားအားလုံး ဖွဲ့စည်းပုံအခြေခံဥပဒေက ပြဋ္ဌာန်းချက်များကို လေးစားလိုက်နာကြရမှာပါ။ သို့သော်လည်း တည်ဆဲဖွဲ့စည်းပုံအခြေခံဥပဒေက ပြဋ္ဌာန်းချက်တွေကို လေးစားလိုက်နာမှုမရှိခြင်း၊ ဖွဲ့စည်းပုံအခြေခံဥပဒေပါ ပြဋ္ဌာန်းချက်တွေကို ကျော်လွန်ဆောင်ရွက်ခြင်း၊ ဖွဲ့စည်းပုံအခြေခံဥပဒေပါပြဋ္ဌာန်းချက်တွေကို အားနည်းအောင်ဆောင်ရွက်ခြင်းတွေဟာ မိမိတို့ နိုင်ငံတော်နှင့်နိုင်ငံသားအားလုံးအတွက် မလိုလားအပ်တဲ့ကိစ္စရပ်တွေဖြစ်ပေါ်စေနိုင်ပါကြောင်း တင်ပြ လိုပါတယ်။ ယခုတင်သွင်းတဲ့ဥပဒေကြမ်းနှင့်ပတ်သက်လို့လည်း ဖွဲ့စည်းပုံအခြေခံဥပဒေနှင့် ဆန့်ကျင် ကျော်လွန်မှုများရှိနေကြောင်း ကျွန်တော်တို့ တပ်မတော်သားကိုယ်စားလှယ်တွေက ထောက်ပြဆွေးနွေး မှုများပြုလုပ်ကြပါတယ်။ သို့ဖြစ်တဲ့အတွက် ယခုဥပဒေကြမ်းကို ဖွဲ့စည်းပုံအခြေခံဥပဒေနှင့် ညီညွတ်မှု ရှိအောင် လိုအပ်သောပြင်ဆင်သုံးသပ်မှုများကို ပြုလုပ်ရန်လိုအပ်ပါတယ်။ ဒီလိုသုံးသပ်ပြင်ဆင်မှုများ ဆောင်ရွက်ခြင်းမပြုဘဲ ဥပဒေပြင်ဆင်ချက်ပုဒ်မတွေကို မဲခွဲဆုံးဖြတ်ခြင်းများ ပြုလုပ်ပြီးတော့မှ အတည်ပြုမှုများ ဆက်လက်ဆောင်ရွက်မယ်ဆိုရင်တော့ ကျွန်တော်တို့ တပ်မတော်သားကိုယ်စားလှယ် တွေအနေနဲ့လည်း ဆက်လက်ပါဝင်ဆောင်ရွက်ဖို့ အခက်အခဲရှိမှာဖြစ်ပါတယ်။ ဒါကြောင့်မို့ ဒီလိုမျိုး မဲခွဲဆုံးဖြတ်ခြင်းများ ဆောင်ရွက်မယ်ဆိုရင်တော့ ကျွန်တော်တို့တပ်မတော်သားကိုယ်စားလှယ်တွေ အနေနဲ့တော့ မဲပေးခြင်းများ ဆောင်ရွက်မည်မဟုတ်ပါကြောင်း တင်ပြအပ်ပါတယ်ခင်ဗျား။ (ဩဘာသံများ)</speech>
<speech type='speaker'>ဥပဒေကြမ်းကော်မတီရဲ့ သဘောထားပြောပါ။</speech>
<speech><mp id='173'>ဦးဝေလှိုင်ထွန်း(အဖွဲ့ဝင်၊ ဥပဒေကြမ်းကော်မတီ)</mp>အခြေခံဥပဒေပုဒ်မ ၂၁၇ အရ ပြည်ထောင်စုလွှတ်တော်က တာဝန်ပေးခြင်းဖြစ်ပါတယ်။ နိုင်ငံတော် သမ္မတကတာဝန်ပေးခြင်းမဟုတ်တဲ့အတွက် သမ္မတ၏အတိုင်ပင်ခံပုဂ္ဂိုလ်ဟု သုံးနှုန်းရန်မလိုပါဘူး။ ဒါကြောင့်မို့လို့ အမျိုးသားလွှတ်တော်ရဲ့ အတည်ပြုချက်အတိုင်း အတည်ပြုပေးပါရန်ဖြစ်ပါကြောင်း တင်ပြအပ်ပါတယ်ခင်ဗျား။ (ဩဘာသံများ)</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ ဥပဒေအမည်နှင့်စပ်လျဉ်းပြီး ဥပဒေကြမ်း ကော်မတီက အမျိုးသားလွှတ်တော်ရဲ့ အတည်ပြုချက်အတိုင်း သဘောတူထားပါတယ်။ ဗိုလ်မှူးချုပ် မောင်မောင်က ပြင်ဆင်ချက်အဆိုတင်သွင်းဆွေးနွေးသွားတဲ့အတွက် ဥပဒေအမည်ကို စက်ခလုတ် အသုံးပြု၍ မဲခွဲဆုံးဖြတ်ပါမယ်။ ဥပဒေကြမ်းကော်မတီရဲ့ အတည်ပြုချက်ကို ထောက်ခံသူများပါက အမျိုးသားလွှတ်တော်၏ အတည်ပြုချက်က အတည်ဖြစ်ပါမယ်။ ကန့်ကွက်သူများပါက ဗိုလ်မှူးချုပ်မောင်မောင်၏ ပြင်ဆင်ချက်က အတည်ဖြစ်ပါမယ်။ ဒါကြောင့် ဆန္ဒမဲပေးဖို့ အသင့်ဖြစ်စေလိုပါတယ်။ ဆန္ဒမဲပေးနိုင်ကြပါပြီ။
</speech>
<speech type='speaker'>
ယခု ဆန္ဒမဲပေးလို့ပြီးပါပြီ။ ရရှိတဲ့ဆန္ဒမဲစာရင်းကို ကြေညာပါမယ်။ ထောက်ခံ ဆန္ဒမဲ ၂၆၂ မဲ၊ ကန့်ကွက်ဆန္ဒမဲ ၂၂ မဲနှင့် ကြားနေဆန္ဒမဲ ၉ မဲဖြစ်ပါတယ်။ ဒါကြောင့် ဥပဒေ အမည်သည် အမျိုးသားလွှတ်တော်၏ အတည်ပြုချက်အတိုင်း ဥပဒေကြမ်း၏အစိတ်အပိုင်း ဖြစ်ကြောင်း အတည်ပြု ကြေညာပါတယ်။ (ဩဘာသံများ)
</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ နိဒါန်းနှင့်စပ်လျဉ်းပြီး ပြင်ဆင်ချက် အဆိုတင်သွင်းဖို့ ဗိုလ်မှူးချုပ်မောင်မောင်၊ တပ်မတော်သားကိုယ်စားလှယ်ကို ဖိတ်ခေါ်ပါတယ်။
</speech>
<speech><mp id='000'>ဗိုလ်မှူးချုပ်မောင်မောင်(တပ်မတော်သားကိုယ်စားလှယ်)</mp>လေးစားအပ်တဲ့ ပြည်သူ့ လွှတ်တော်ဥက္ကဋ္ဌနှင့် လွှတ်တော်ကိုယ်စားလှယ်များခင်ဗျား။ ကျွန်တော့်အနေနဲ့ ဆက်လက်ပြီး ဥပဒေကြမ်းနိဒါန်းမှာ ဆက်လက်ဖော်ပြထားတဲ့ ဒီမိုကရေစီဖက်ဒရယ် ပြည်ထောင်စုနိုင်ငံတော်ဆိုတဲ့ စကားရပ်ကို သုံးစွဲရန်သင့်/မသင့်တင်ပြလိုပါတယ်။ အကျိုးအကြောင်း ဖော်ပြချက်အနေနဲ့ကတော့ ဖွဲ့စည်းပုံအခြေခံဥပဒေ ပုဒ်မ ၂ မှာ နိုင်ငံတော်ကို ပြည်ထောင်စုသမ္မတမြန်မာနိုင်ငံတော်ဟု ခေါ်တွင်ရ မည်။ ပုဒ်မ ၇ မှာ နိုင်ငံတော်သည် စစ်မှန်၍ စည်းကမ်းပြည့်ဝသော ပါတီစုံဒီမိုကရေစီစနစ်ကို ကျင့်သုံးပြီး ပုဒ်မ ၈ မှာ နိုင်ငံတော်ကို ပြည်ထောင်စုစနစ်ဖြင့် ဖွဲ့စည်းတည်ဆောက်သည်ဟူ၍ ပြဋ္ဌာန်း ထားရှိပါတယ်။ ယခု တိုင်းရင်းသားအဖွဲ့အစည်းတွေနဲ့ ဆောင်ရွက်လျက်ရှိတဲ့ တစ်နိုင်ငံလုံးအပစ် အခတ်တိုက်ခိုက်မှုရပ်စဲရေး သဘောတူစာချုပ်(NCA)မှာလည်း ရည်ရွယ်ချက်မှာ ဒီမိုကရေစီနှင့် ဖက်ဒရယ်စနစ်တို့ကို အခြေခံသည့် ပြည်ထောင်စုကို နိုင်ငံရေးဆွေးနွေးပွဲရလဒ်များနှင့်အညီ တည်ဆောက်သွားရန် သုံးနှုန်းထားပြီးတော့မှ ဒါလည်း နိုင်ငံရေးဆွေးနွေးပွဲ ရလဒ်တွေတရားဝင် ထွက်ပေါ်မှသာ ဒီရည်ရွယ်ချက်ပါစကားလုံးတွေကို တရားဝင်သုံးစွဲနိုင်မှာဖြစ်ပါတယ်။ လက်ရှိ အခြေအနေကတော့ ဖွဲ့စည်းပုံအခြေခံဥပဒေနှင့်အညီပဲ သုံးစွဲရမှာဖြစ်ပါတယ်။ ဒါကြောင့်မို့ ၎င်းဒီမိုကရေစီဖက်ဒရယ် ပြည်ထောင်စုမြန်မာနိုင်ငံတော်ဆိုတဲ့ စကားရပ်ကို ပယ်ဖျက်ပြီးတော့မှ ဖွဲ့စည်းပုံအခြေခံပါဥပဒေပြဋ္ဌာန်းချက်များနှင့်အညီ စစ်မှန်၍ စည်းကမ်းပြည့်ဝသော ပါတီစုံဒီမိုကရေစီ စနစ်ကို ကျင့်သုံးသည့် ပြည်ထောင်စုနိုင်ငံတော် ဖွဲ့စည်းတည်ဆောက်ရေးဆိုပြီးတော့ သုံးစွဲသင့် ပါကြောင်း တင်ပြလိုပါတယ်။ ကျွန်တော့်ရဲ့အဆိုကို အတည်ပြုပေးနိုင်ပါရန် တင်ပြအပ်ပါတယ်။ (ဩဘာသံများ)</speech>
<speech type='speaker'>ဥပဒေကြမ်းကော်မတီရဲ့ သဘောထားပြောပါ။</speech>
<speech><mp id='173'>ဦးဝေလှိုင်ထွန်း(အဖွဲ့ဝင်၊ ဥပဒေကြမ်းကော်မတီ)</mp> ဒီမိုကရေစီစနစ်ဆိုတာက စည်းကမ်း ကအလိုလိုပါရှိပြီးသားဖြစ်ပါတယ်။ အဲဒါကြောင့်မို့လို့ စည်းကမ်းပြည့်ဝသောဆိုတဲ့ နာမဝိသေသနကို သီးခြားထည့်သွင်းဖို့မလိုအပ်ပါဘူး။ ဒါကြောင့်မို့လို့ အမျိုးသားလွှတ်တော်က အတည်ပြု ထားတဲ့ အတိုင်းပဲ အတည်ပြု ပေးပါရန် ဖြစ်ပါတယ်ခင်ဗျား။ (ဩဘာသံများ)</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ နိဒါန်းနှင့်စပ်လျဉ်းပြီး ဥပဒေကြမ်း ကော်မတီက အမျိုးသားလွှတ်တော်ရဲ့ အတည်ပြုချက်အတိုင်း သဘောတူထားပါတယ်။ ဗိုလ်မှူးချုပ် မောင်မောင်က ပြင်ဆင်ချက်အဆိုတင်သွင်းဆွေးနွေးသွားတဲ့အတွက် နိဒါန်းကို စက်ခလုတ်အသုံးပြု၍ မဲခွဲဆုံးဖြတ်ပါမယ်။ ဥပဒေကြမ်းကော်မတီရဲ့ အတည်ပြုချက်ကို ထောက်ခံသူများပါက အမျိုးသား လွှတ်တော်၏ အတည်ပြုချက်က အတည်ဖြစ်ပါမယ်။ ကန့်ကွက်သူများပါက ဗိုလ်မှူးချုပ် မောင်မောင်၏ ပြင်ဆင်ချက်က အတည်ဖြစ်ပါမယ်။ ဆန္ဒမဲပေးဖို့ အသင့်ဖြစ်စေလိုပါတယ်။ ဆန္ဒမဲပေးနိုင်ကြပါပြီ။
</speech>
<speech type='speaker'>
အခုဆန္ဒမဲပေးလို့ပြီးပါပြီ။ ရရှိတဲ့ဆန္ဒမဲစာရင်းကို ကြေညာပါမယ်။ ထောက်ခံ ဆန္ဒမဲ ၂၆၆ မဲ၊ ကန့်ကွက်ဆန္ဒမဲ ၂၁ မဲနှင့် ကြားနေဆန္ဒမဲ ၅ မဲဖြစ်ပါတယ်။
</speech>
<speech type='speaker'>အမျိုးသားလွှတ်တော်၏ အတည်ပြုချက်အတိုင်း ဤဥပဒေကြမ်း၏ အစိတ်အပိုင်းဖြစ်ကြောင်း အတည်ပြု ကြေညာပါတယ်။ (ဩဘာသံများ)</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၁ နှင့်စပ်လျဉ်းပြီး ပြင်ဆင်ချက် အဆိုတင်သွင်းဖို့ ဗိုလ်မှူးချုပ်မောင်မောင် တပ်မတော်သားကိုယ်စားလှယ်ကို ဖိတ်ခေါ်ပါတယ်။
</speech>
<speech><mp id='000'>ဗိုလ်မှူးချုပ်မောင်မောင်(တပ်မတော်သားကိုယ်စားလှယ်)</mp>လေးစားအပ်တဲ့ ပြည်သူ့ လွှတ်တော်ဥက္ကဋ္ဌနှင့် လွှတ်တော်ကိုယ်စားလှယ်များခင်ဗျား။ ကျွန်တော့်အနေနဲ့ ဆက်လက်ပြီး ဥပဒေကြမ်း အခန်း(၁) အမည်နှင့်အဓိပ္ပာယ်ဖော်ပြချက်အပိုဒ် ၁ နိုင်ငံတော်၏ အတိုင်ပင်ခံပုဂ္ဂိုလ် ဆိုင်ရာဥပဒေဆိုသည့်စကားရပ်ကို နိုင်ငံတော်သမ္မတ၏ အတိုင်ပင်ခံပုဂ္ဂိုလ်ဆိုင်ရာဥပဒေဟုခေါ်တွင် စေရမည်ဟု ပြင်ဆင်လိုပါတယ်။ အကျိုးအကြောင်းဖော်ပြချက်အနေနဲ့ နိုင်ငံတော်ဆိုသည့် စကားရပ်မှာ ဖွဲ့စည်းပုံအခြေခံဥပဒေ ပုဒ်မ ၄၇ မှာ ပြဋ္ဌာန်းချက်များနှင့် ဆန့်ကျင်နေတဲ့အတွက် အဆိုပြု တင်ပြခြင်းဖြစ်ပါတယ်။ ဒီဥပဒေပြဋ္ဌာန်းရာမှာ ဖွဲ့စည်းပုံအခြေခံဥပဒေနှင့်အညီ လိုက်နာ ဆောင်ရွက်ရမည်ဖြစ်ပြီးတော့မှ ဖွဲ့စည်းပုံအခြေခံဥပဒေကို ကျော်လွန်ဆန့်ကျင်ပြဋ္ဌာန်းဆောင်ရွက်၍ ရနိုင်မယ်မဟုတ်ပါဘူး။ ဒါကြောင့်မို့လို့ ကျွန်တော်တို့ ပြင်ဆင်ချက်အဆိုဖြစ်တဲ့ နိုင်ငံတော်သမ္မတ၏ အတိုင်ပင်ခံပုဂ္ဂိုလ်ဆိုင်ရာဥပဒေဟု ခေါ်တွင်စေရမည်ဟူသော ပြင်ဆင်ချက်အား လွှတ်တော်က အတည်ပြု ပေးနိုင်ပါရန် တင်ပြအပ်ပါတယ်။</speech>
<speech type='speaker'>ဥပဒေကြမ်းကော်မတီရဲ့ သဘောထားပြောပါ။</speech>
<speech><mp id='173'>ဦးဝေလှိုင်ထွန်း(အဖွဲ့ဝင်၊ ဥပဒေကြမ်းကော်မတီ)</mp> ဒီအမှတ်စဉ် ၃ နှင့်ပတ်သက်ပြီးတော့ ကျွန်တော်တို့ ခုနက အမှတ်စဉ် ၁ မှာထဲက ဒါကြီးက ရှင်းလင်းပြီးသားဖြစ်နေပါတယ်။ ကျွန်တော် ထပ်ပြီး ရှင်းစရာမလိုဘူးလို့လည်း ထင်ပါတယ်။ လွှတ်တော်ကလည်း အတည်ပြုပြီးဖြစ်တဲ့အတွက် အမျိုးသားလွှတ်တော်ရဲ့ အတည်ပြုချက်အတိုင်း ဆက်လက်အတည်ပြု ပေးဖို့ တင်ပြလိုပါတယ်။ (ဩဘာသံများ)</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၁ နှင့်စပ်လျဉ်းပြီး ဥပဒေကြမ်း ကော်မတီက အမျိုးသားလွှတ်တော်ရဲ့ အတည်ပြုချက်အတိုင်း သဘောတူထားပါတယ်။ ဗိုလ်မှူးချုပ် မောင်မောင်က ပြင်ဆင်ချက်အဆိုတင်သွင်းဆွေးနွေးသွားတဲ့အတွက် အပိုဒ် ၁ ကို စက်ခလုတ် အသုံးပြု၍ မဲခွဲဆုံးဖြတ်ပါမယ်။ ဥပဒေကြမ်းကော်မတီရဲ့ အတည်ပြုချက်ကို ထောက်ခံသူများပါက အမျိုးသားလွှတ်တော်ရဲ့ အတည်ပြုချက်က အတည်ဖြစ်ပါမယ်။ ကန့်ကွက်သူများပါက ဗိုလ်မှူးချုပ် မောင်မောင်ရဲ့ ပြင်ဆင်ချက်က အတည်ဖြစ်ပါမယ်။ ဆန္ဒမဲပေးဖို့ အသင့်ဖြစ်စေလိုပါတယ်။ ဆန္ဒမဲပေးနိုင်ကြပါပြီ။
</speech>
<speech type='speaker'>
အခုဆန္ဒမဲပေးလို့ပြီးပါပြီ။ ရရှိတဲ့ဆန္ဒမဲစာရင်းကို ကြေညာပါ့မယ်။ ထောက်ခံ ဆန္ဒမဲ ၂၆၃ မဲ၊ ကန့်ကွက်ဆန္ဒမဲ ၂၄ မဲနှင့် ကြားနေဆန္ဒမဲ ၇ မဲဖြစ်ပါတယ်။ ဒါကြောင့် အပိုဒ် ၁ သည် အမျိုးသားလွှတ်တော်၏ အတည်ပြုချက်အတိုင်း ဤဥပဒေကြမ်း၏ အစိတ်အပိုင်းဖြစ်ကြောင်း အတည်ပြုကြေညာပါတယ်။ (ဩဘာသံများ)
</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၂ အပိုဒ်ခွဲ(က)နှင့်စပ်လျဉ်းပြီး ပြင်ဆင်ချက်အဆိုတင်သွင်းဖို့ ဗိုလ်မှူးချုပ်မောင်မောင် တပ်မတော်သားကိုယ်စားလှယ်ကို ဖိတ်ခေါ်ပါ တယ်။
</speech>
<speech><mp id='000'>ဗိုလ်မှူးချုပ်မောင်မောင်(တပ်မတော်သားကိုယ်စားလှယ်)</mp>လေးစားအပ်တဲ့ ပြည်သူ့ လွှတ်တော်ဥက္ကဋ္ဌနှင့် လွှတ်တော်ကိုယ်စားလှယ်များခင်ဗျား။ ကျွန်တော့်အနေနဲ့ ဆက်လက်ပြီး ဥပဒေကြမ်း အခန်း(၁) ပုဒ်မ ၂ ပုဒ်မခွဲ(က) နိုင်ငံတော်ဆိုသည်မှာ ပြည်ထောင်စုသမ္မတမြန်မာ နိုင်ငံတော်ကို ဆိုလိုသူ ဟူသည့် အဓိပ္ပာယ်ဖော်ပြချက်ကို ပယ်ဖျက်ပေးရန် တင်ပြလိုပါတယ်။ အကျိုး အကြောင်းဖော်ပြချက်ကို တင်ပြရမယ်ဆိုရင်တော့ ယခုဥပဒေပါ သုံးစွဲထားတဲ့ နိုင်ငံတော်ဆိုတဲ့ အဓိပ္ပာယ်ဖွင့်ဆိုချက်ဟာ ဖွဲ့စည်းပုံအခြေခံဥပဒေပါ နိုင်ငံတော်ဟူသည့် အဓိပ္ပာယ်ဖွင့်ဆိုချက်နှင့် လုံးဝကွဲလွဲနေပါတယ်။ ဒါကြောင့် ပယ်ဖျက်ရန် ကျွန်တော့်အနေနဲ့ အဆိုတင်သွင်းခြင်းဖြစ်ပါတယ်။ သို့ဖြစ်ပါ၍ ကျွန်တော့်ရဲ့ အဆိုပြုချက်အား လွှတ်တော်မှ အတည်ပြု ပေးနိုင်ပါရန် တင်ပြအပ်ပါတယ် ခင်ဗျား။ (ဩဘာသံများ)</speech>
<speech type='speaker'>>ဥပဒေကြမ်းကော်မတီရဲ့ သဘောထားပြောပါ။</speech>
<speech><mp id='173'>ဦးဝေလှိုင်ထွန်း(အဖွဲ့ဝင်၊ ဥပဒေကြမ်းကော်မတီ)</mp> ဖွဲ့စည်းပုံအခြေခံဥပဒေပုဒ်မ ၂ မှာ ပြဋ္ဌာန်းထားတာကတော့ နိုင်ငံတော်ကို ပြည်ထောင်စုသမ္မတမြန်မာနိုင်ငံတော်ဟု ခေါ်တွင်စေရမည် ဆိုတာနှင့် အဓိပ္ပာယ်က အတူတူပဲဖြစ်ပါတယ်။ ဖွဲ့စည်းပုံအခြေခံဥပဒေနှင့် ကွဲလွဲခြင်းလည်းမရှိတဲ့ အတွက် အမျိုးသားလွှတ်တော်ရဲ့ အတည်ပြုချက်အတိုင်းပဲ လွှတ်တော်က အတည်ပြုပေးပါရန် ဖြစ်ပါတယ်။ (ဩဘာသံများ)</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၂ အပိုဒ်ခွဲ(က)နှင့်စပ်လျဉ်းပြီး ဥပဒေကြမ်းကော်မတီက အမျိုးသားလွှတ်တော်ရဲ့ အတည်ပြုချက်အတိုင်း သဘောတူထားပါတယ်။ ဗိုလ်မှူးချုပ်မောင်မောင်က ပြင်ဆင်ချက်အဆိုတင်သွင်းဆွေးနွေးသွားတဲ့အတွက် အပိုဒ် ၂ အပိုဒ်ခွဲ(က) ကိုစက်ခလုတ်အသုံးပြု၍ မဲခွဲဆုံးဖြတ်ပါမယ်။ ဥပဒေကြမ်းကော်မတီရဲ့ အတည်ပြုချက်ကို ထောက်ခံ သူများပါက အမျိုးသားလွှတ်တော်၏ အတည်ပြုချက်က အတည်ဖြစ်ပါမယ်။ ကန့်ကွက်သူများပါက ဗိုလ်မှူးချုပ်မောင်မောင်ရဲ့ ပြင်ဆင်ချက်က အတည်ဖြစ်ပါမယ်။
</speech>
<speech type='speaker'>
ဆန္ဒမဲပေးဖို့ အသင့်ဖြစ်စေလိုပါတယ်။ ဆန္ဒမဲပေးနိုင်ကြပါပြီ။
</speech>
<speech type='speaker'>
အခုဆန္ဒမဲပေးလို့ပြီးပါပြီ။ ရရှိတဲ့ဆန္ဒမဲစာရင်းကို ကြေညာပါမယ်။ ထောက်ခံ ဆန္ဒမဲ ၂၆၅ မဲ၊ ကန့်ကွက်ဆန္ဒမဲ ၁၈ မဲနဲ့ ကြားနေဆန္ဒမဲ ၅ မဲတို့ဖြစ်ပါတယ်။ ဒါကြောင့် အပိုဒ် ၂ အပိုဒ်ခွဲ(က)သည် အမျိုးသားလွှတ်တော်၏အတည်ပြုချက်အတိုင်း ဤဥပဒေကြမ်း၏ အစိတ်အပိုင်း ဖြစ်ကြောင်း အတည်ပြုကြေညာပါတယ်။ (ဩဘာသံများ)
</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၃ အပိုဒ်ခွဲ(က)နှင့်စပ်လျဉ်းပြီး ပြင်ဆင်ချက်အဆိုတင်သွင်းဖို့ ကျောင်းကုန်းမဲဆန္ဒနယ်မှ ဦးသိန်းထွန်းကို ဖိတ်ခေါ်ပါတယ်။
</speech>
<speech><mp id='165'>ဦးသိန်းထွန်း(ကျောင်းကုန်းမဲဆန္ဒနယ်)</mp> လေးစားအပ်တဲ့ ပြည်သူ့လွှတ်တော်ဥက္ကဋ္ဌကြီး နှင့် လွှတ်တော်ကိုယ်စားလှယ်များ၊ ဧည့်သည်တော်များအားလုံး မင်္ဂလာအပေါင်းနှင့် ပြည့်စုံကြပါစေ လို့နှုတ်ခွန်းဆက်သဂါရဝပြုအပ်ပါတယ်။ ကျွန်တော့်အနေနဲ့ကတော့ နိုင်ငံတော်၏အတိုင်ပင်ခံပုဂ္ဂိုလ် ဆိုင်ရာဥပဒေကြမ်းနှင့်ပတ်သက်ပြီးတော့ အခန်း(၂) ရည်ရွယ်ချက်များဖြစ်တဲ့ (က)ပါတဲ့ ပါတီစုံ ဒီမိုကရေစီစနစ်ထွန်းကားရေးဆိုတဲ့ မူလပြဋ္ဌာန်းချက်ကို ဖြည့်စွက်ပြင်ဆင်သွားမှာ ဖြစ်ပါတယ်။ နိုင်ငံတော်ဖွဲ့စည်းပုံအခြေခံဥပဒေ အခန်း(၁) အခြေခံမူများ ပုဒ်မ ၆ မှာ နိုင်ငံတော်ဟာ နိုင်ငံတော် ပုဒ်မခွဲ(ဃ)မှာစစ်မှန်၍ စည်းကမ်းပြည့်ဝသော ပါတီစုံဒီမိုကရေစီစနစ်ထွန်းကားရေး ပါရှိပြီးဖြစ်တဲ့ အတွက်ကြောင့် ပထမအကြိမ် လွှတ်တော်များနှင့် အစိုးရအဖွဲ့များအနေဖြင့်လည်း ပါတီစုံဒီမိုကရေစီ စနစ်ထွန်းကားရေးကို ဦးတည်ဆောင်ရွက်ခဲ့ပါတယ်။ ယခု ကျွန်တော်တို့ ဒုတိယအကြိမ် လွှတ်တော်နှင့် အစိုးရအဖွဲ့များကလည်း ပါတီစုံဒီမိုကရေစီစနစ်ကို ပိုမိုပြီးတော့ ထွန်းကားနိုင်အောင် ဆောင်ရွက်နိုင် ရေးအတွက် ရည်ရွယ်ထားတဲ့ ရည်ရွယ်ချက်ပဲဖြစ်ပါတယ်။ ကျွန်တော့်အနေနဲ့ကတော့ ဒီမူလပြဋ္ဌာန်း ချက်ကိုလည်း ဦးတည်သွေဖည်ခြင်းမရှိဘဲနှင့် ပိုမိုလေးနက်အောင်အနေနဲ့ ကျွန်တော်တို့ ပါတီစုံ ဒီမိုကရေစီစနစ်ထွန်းကားရေးဆိုတဲ့အစား ပါတီစုံဒီမိုကရေစီစနစ် ပိုမိုထွန်းကားရေးဆိုတဲ့အချက်ကို ဖြည့်စွက်ပြင်ဆင်သွားတဲ့အတွက်ကြောင့် ဒီလိုဖြည့်စွက်ပြင်ဆင်ချက်ကို လွှတ်တော်မှ အတည်ပြု ဆုံးဖြတ်ပေးနိုင်ပါရန် လေးစားစွာ ပန်ကြားအပ်ပါတယ်။ ကျေးဇူးတင်ပါတယ်။</speech>
<speech type='speaker'>ဥပဒေကြမ်းကော်မတီရဲ့ သဘောထားပြောပါ။</speech>
<speech><mp id='173'>ဦးဝေလှိုင်ထွန်း(အဖွဲ့ဝင်၊ ဥပဒေကြမ်းကော်မတီ)</mp> ပါတီစုံဒီမိုကရေစီစနစ်ထွန်းကားရေး ဆိုတာက အခြေခိုင်မာအောင် ဦးစွာလုပ်ရပါတယ်။ ဒါကြောင့်မို့လို့ ပိုမိုဆိုတဲ့စကားရပ်က မလိုအပ်တဲ့ အတွက် အမျိုးသားလွှတ်တော်ရဲ့ အတည်ပြုချက်အတိုင်းပဲ လွှတ်တော်က အတည်ပြု ပေးပါရန် ဖြစ်ပါ တယ်။ (ဩဘာသံများ)</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၃ အပိုဒ်ခွဲ(က)နှင့်စပ်လျဉ်းပြီး ဥပဒေကြမ်းကော်မတီက အမျိုးသားလွှတ်တော်ရဲ့ အတည်ပြုချက်အတိုင်း သဘောတူထားပါတယ်။ ဦးသိန်းထွန်းက ပြင်ဆင်ချက်အဆိုတင်သွင်းဆွေးနွေးသွားတဲ့အတွက် အပိုဒ် ၃ အပိုဒ်ခွဲ(က)ကို စက်ခလုတ်အသုံးပြု၍ မဲခွဲဆုံးဖြတ်ပါမယ်။ ဥပဒေကြမ်းကော်မတီရဲ့ အတည်ပြုချက်ကို ထောက်ခံသူ များပါက အမျိုးသားလွှတ်တော်ရဲ့ အတည်ပြုချက်က အတည်ဖြစ်ပါမယ်။ ကန့်ကွက်သူများပါက ဦးသိန်းထွန်းရဲ့ ပြင်ဆင်ချက်က အတည်ဖြစ်ပါမယ်။ ဆန္ဒမဲပေးဖို့ အသင့်ဖြစ်စေလိုပါတယ်။ ဆန္ဒမဲပေး နိုင်ကြပါပြီ။
</speech>
<speech type='speaker'>
ယခု ဆန္ဒမဲပေးလို့ပြီးပါပြီ။ ရရှိတဲ့ ဆန္ဒမဲစာရင်းကို ကြေညာပါ့မယ်။ ထောက်ခံ ဆန္ဒမဲ ၂၆၃ မဲ၊ ကန့်ကွက်ဆန္ဒမဲ ၂၂ မဲနှင့် ကြားနေဆန္ဒမဲ ၂ မဲ ဖြစ်ပါတယ်။ ဒါကြောင့် အပိုဒ် ၃ အပိုဒ်ခွဲ(က)သည် အမျိုးသားလွှတ်တော်၏အတည်ပြုချက်အတိုင်း ဤဥပဒေကြမ်း၏ အစိတ်အပိုင်း ဖြစ်ကြောင်း အတည်ပြု ကြေညာပါတယ်။ (ဩဘာသံများ)
</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၃ အပိုဒ်ခွဲ(ခ)နှင့်စပ်လျဉ်းပြီး ပြင်ဆင်ချက်အဆို တင်သွင်းဖို့ ကျောင်းကုန်းမဲဆန္ဒနယ်မှ ဦးသိန်းထွန်းကို ဖိတ်ခေါ်ပါတယ်။
</speech>
<speech><mp id='165'>ဦးသိန်းထွန်း(ကျောင်းကုန်းမဲဆန္ဒနယ်)</mp> ဆက်လက်ပြီးတော့ ကျွန်တော့်အနေနဲ့ ရည်ရွယ်ချက်ထဲက ပုဒ်မ ၃ အပိုဒ်ခွဲ(ခ)ဖြစ်တဲ့ ဈေးကွက်စီးပွားရေးစနစ်ပီပြင်ရေးဆိုတဲ့ မူလ ပြဋ္ဌာန်းချက်ကို ကျွန်တော့်အနေနဲ့ ဖြည့်စွက်ပြင်ဆင်သွားမှာ ဖြစ်ပါတယ်။ နိုင်ငံတော်ဖွဲ့စည်းပုံအခြေခံ ဥပဒေအခန်း(၁) အခြေခံမူများ ပုဒ်မ ၃၅ မှာ နိုင်ငံတော်၏ စီးပွားရေးစနစ်သည် ဈေးကွက်စီးပွားရေး ၁၃ စနစ်ဖြစ်သည်လို့ ဖော်ပြပြီးလည်း ဖြစ်ပါတယ်။ အဲဒီတော့ ဈေးကွက်စီးပွားရေးစနစ်ဆိုတာ လမ်းစဉ် ပါတီခေတ်တုန်းက လမ်းစဉ်ပါတီခေတ်ကို တစ်ပါတီစနစ်ကို အခြေပြုတဲ့ စီးပွားရေးစနစ်ကို ဖျက်သိမ်း ပြီးတော့မှ တပ်မတော်အစိုးရလက်ထက်မှာလည်း ဈေးကွက်စီးပွားရေးစနစ်ကို ဖော်ဆောင်ပြီးတော့ ဆောင်ရွက်ခဲ့ပါတယ်။ အလားတူပဲ ပထမအကြိမ် လွှတ်တော်နဲ့ ပထမအကြိမ် အစိုးရအဖွဲ့များမှလည်း ဈေးကွက် စီးပွားရေးစနစ်ကို ဖော်ဆောင်ခဲ့ပါတယ်။ သို့သော် ဈေးကွက်စီးပွားရေးစနစ်က တကယ် တမ်းကျတော့ ပီပီပြင်ပြင် မဖြစ်နိုင်သေးပါဘူး။ ဒီနှစ် ဒုတိယအကြိမ် လွှတ်တော်မှာတော့ ဈေးကွက် စီးပွားရေးစနစ်ကို ပီပီပြင်ပြင်ဆောင်ရွက်နိုင်ဖို့အတွက် ကျွန်တော်တို့လည်း ထောက်ခံလျက်ရှိပါတယ်။ သို့သော်လည်းပဲ ဈေးကွက်စီးပွားရေးစနစ်က ပီပီပြင်ပြင် ဖြစ်လာတဲ့တစ်ပြိုင်နက်တည်း ပြည်သူများ ကလည်း သက်သာချောင်ချိရေးကိုလည်း ကျွန်တော်တို့က အဓိကထားပြီးတော့ ဆောင်ရွက်ရမှာ ဖြစ်တဲ့အတွက်ကြောင့် ကျွန်တော့်အနေနဲ့ ဈေးကွက်စီးပွားရေးစနစ်ကို ပိုမိုပြီးတော့ ပီပီပြင်ပြင်ဖြစ်စေ နိုင်ဖို့အတွက် ဈေးကွက်စီးပွားရေးစနစ် ပီပြင်ရေးနှင့် ပြည်သူတစ်ရပ်လုံး သက်သာချောင်ချိရေးကို ဒီဥပဒေထဲမှာ ဖြည့်စွက်ထည့်သွင်းတဲ့အတွက်ကြောင့် အဲဒီဥပဒေကို လွှတ်တော်မှာ အတည်ပြုပေး နိုင်ပါရန် လေးစားစွာပန်ကြားအပ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>
ဥပဒေကြမ်းကော်မတီရဲ့ သဘောထားပြောပါ။ 
</speech>
<speech><mp id='173'>ဦးဝေလှိုင်ထွန်း(အဖွဲ့ဝင်၊ ဥပဒေကြမ်းကော်မတီ)</mp> ဈေးကွက်စီးပွားရေးစနစ်ကိုပီပြင်အောင် ဆောင်ရွက်နိုင်မယ်ဆိုရင် ပြည်သူတစ်ရပ်လုံးက သက်သာချောင်ချိရေး၊ စားဝတ်နေမှုပြေလည်ရေး၊ လူနေမှုဘဝမြင့်မားရေးဆိုတာက ကျွဲကူးရေပါ အလိုအလျောက်ပါလာမှာဖြစ်ပါတယ်။ ဒါကြောင့်မို့လို့ ပြည်သူတစ်ရပ်လုံးသက်သာချောင်ချိရေးဆိုတဲ့ အသေးစိတ်ကို ထည့်သွင်းဖို့မလိုပါဘူး။ အသေးစိတ် ကိစ္စတွေကို ဘယ်ခါမှာထည့်သွင်းရလဲဆိုတော့ နည်းဥပဒေပြဋ္ဌာန်းတဲ့အခါမှသာလျှင် ထည့်သွင်း ရမှာဖြစ်ပါတယ်။ ဒါကြောင့်မို့လို့ အမျိုးသားလွှတ်တော်က အတည်ပြု ထားတဲ့အတိုင်းပဲ လွှတ်တော်က အတည်ပြုပေးပါရန်ဖြစ်ပါတယ်ခင်ဗျား။ (ဩဘာသံများ)</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၃ အပိုဒ်ခွဲ(ခ)နှင့်စပ်လျဉ်းပြီး ဥပဒေကြမ်းကော်မတီက အမျိုးသားလွှတ်တော်ရဲ့ အတည်ပြုချက်အတိုင်း သဘောတူထားပါတယ်။ ဦးသိန်းထွန်းက ပြင်ဆင်ချက်အဆိုတင်သွင်းဆွေးနွေးသွားတဲ့အတွက် အပိုဒ် ၃ အပိုဒ်ခွဲ(ခ)ကို စက်ခလုတ်အသုံးပြု၍ မဲခွဲဆုံးဖြတ်ပါမယ်။ ဥပဒေကြမ်းကော်မတီရဲ့ အတည်ပြုချက်ကို ထောက်ခံ သူများပါက အမျိုးသားလွှတ်တော်ရဲ့ အတည်ပြုချက်က အတည်ဖြစ်ပါမယ်။ ကန့်ကွက်သူများပါက ဦးသိန်းထွန်းရဲ့ ပြင်ဆင်ချက်က အတည်ဖြစ်ပါမယ်။ ဆန္ဒမဲပေးဖို့ အသင့်ဖြစ်စေလိုပါတယ်။ ဆန္ဒမဲ ပေးနိုင်ကြပါပြီ။
</speech>
<speech type='speaker'>
အခု ဆန္ဒမဲပေးလို့ပြီးပါပြီ။ ရရှိတဲ့ဆန္ဒမဲစာရင်းကို ကြေညာပါ့မယ်။ ထောက်ခံဆန္ဒမဲ ၂၇၁ မဲ၊ ကန့်ကွက်ဆန္ဒမဲ ၁၉ မဲနှင့် ကြားနေဆန္ဒမဲ ၁ မဲတို့ ဖြစ်ပါတယ်။ ဒါကြောင့် အပိုဒ် ၃ အပိုဒ်ခွဲ(ခ)သည် အမျိုးသားလွှတ်တော်၏ အတည်ပြုချက်အတိုင်း ဤဥပဒေကြမ်း၏ အစိတ်အပိုင်း ဖြစ်ကြောင်း အတည်ပြု ကြေညာပါတယ်။ (ဩဘာသံများ)
</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၃ အပိုဒ်ခွဲ(ဂ)နှင့်စပ်လျဉ်းပြီး ပြင်ဆင်ချက်အဆိုတင်သွင်းဖို့ ဗိုလ်မှူးချုပ်မောင်မောင်၊ တပ်မတော်သားကိုယ်စားလှယ်ကို ဖိတ်ခေါ်ပါ တယ်။
</speech>
<speech><mp id='000'>ဗိုလ်မှူးချုပ်မောင်မောင်(တပ်မတော်သားကိုယ်စားလှယ်)</mp>ဥက္ကဋ္ဌကြီးခင်ဗျား။ ကျွန်တော်တို့ ဒီဥပဒေနှင့်ပတ်သက်ပြီးတော့ ရည်ရွယ်ချက်များဖြစ်တဲ့ ပုဒ်မ ၃ မှာ ရည်ရွယ်ချက်လေးချက်ကို တွေ့ရှိ ရပါတယ်။ ဒီရည်ရွယ်ချက်တွေကနေပြီးတော့ ပါတီစုံဒီမိုကရေစီစနစ်ထွန်းကားရေး၊ ဈေးကွက် စီးပွားရေးစနစ်ပီပြင်ရေး၊ ပြည်ထောင်စုငြိမ်းချမ်းရေးနှင့် ဖွံ့ဖြိုးတိုးတက်ရေးဆိုတဲ့ ရည်ရွယ်ချက်တွေ ဖြစ်ပါတယ်။ မိမိတို့နိုင်ငံမှာ ပါတီစုံဒီမိုကရေစီစနစ်ကို စတင်ကျင့်သုံးခဲ့တဲ့ ၂၀၁၁ ခုနှစ် ဧပြီလက စတင်ပြီး လွှဲပြောင်းတာဝန်ယူခဲ့တဲ့ အစိုးရသစ်က တစ်စိုက်မတ်မတ် အကောင်အထည်ဖော် ဆောင်ရွက်ခဲ့တဲ့ လုပ်ငန်းစဉ်တွေ ဖြစ်ပါတယ်။ ဒီလုပ်ငန်းတွေကို အကောင်အထည်ဖော်ဖို့ ဆောင်ရွက် ဟာခဲ့တာလည်း သက်တမ်း ၆ နှစ်ကာလတိုင် ရောက်ရှိနေပြီဖြစ်ပြီး လုပ်ငန်းတွေကလည်း အရှိန် အဟုန်နဲ့ ဆောင်ရွက်ဆဲဖြစ်ပါတယ်။ လက်ရှိအကောင်အထည်ဖော်ဆောင်ရွက်ဆဲ လုပ်ငန်းတွေကို ထပ်မံ၍ လုပ်ငန်းရည်ရွယ်ချက်များ ဆောင်ရွက်ခြင်းဖြင့် လုပ်ငန်းတာဝန်များ ရောထွေးမှုများဖြစ်ပေါ် လာနိုင်ခြင်း၊ လုပ်ငန်းများကို အကောင်အထည်ဖော်ဆောင်ရွက်မယ့် တာဝန်ခံလူပုဂ္ဂိုလ်အဖွဲ့အစည်း အဆင့်ဆင့်တို့၏ လုပ်ပိုင်ခွင့်တွေ၊ လုပ်ဆောင်ချက်တွေလည်း ပိုမိုရှုပ်ထွေးလာစေနိုင်ခြင်း စတဲ့ မလို လားအပ်တဲ့ ဆိုးကျိုးများဖြစ်ပေါ်စေနိုင်သည်ကိုလည်း သတိပြုရန် လိုအပ်ပါကြောင်း တင်ပြလိုပါ တယ်။ ကျွန်တော့်အနေနဲ့ အပိုဒ်ခွဲ(ဂ) ဖြစ်တဲ့ ဖက်ဒရယ်ပြည်ထောင်စုနိုင်ငံတော် တည်ဆောက်ရေး ဆိုတဲ့စကားရပ်ကိုတော့ စောစောက နိဒါန်းမှာဖော်ပြထားတဲ့အတိုင်းပဲ ပယ်ဖျက်ရန် အဆိုပြု ပါတယ်။ အကျိုးအကြောင်း ဖော်ပြချက်အနေနဲ့ကတော့ ဖွဲ့စည်းပုံအခြေခံဥပဒေပြဋ္ဌာန်းချက်တွေနဲ့ ကိုက်ညီမှု မရှိသောကြောင့် ဖြစ်ပါတယ်။ နောက်ပြီးတော့လည်း NCA မှာတောင်မှ ဒီမိုကရေစီနှင့် ဖက်ဒရယ် စနစ်ကို အခြေခံသည့် ပြည်ထောင်စုဆိုတဲ့ အသုံးအနှုန်းကို သုံးနှုန်းဆဲပဲဖြစ်တဲ့အတွက် နိုင်ငံရေး ဆွေးနွေးပွဲရလဒ်တွေ တရားဝင်ထုတ်ပြန် အတည်ပြုထားခြင်းမရှိတဲ့အတွက် ဒီအသုံးအနှုန်းကိုတော့ လက်ရှိအနေအထားမှာ သုံးနှုန်းရန်မသင့်သေးကြောင်း တင်ပြလိုပါတယ်။ ဒါကြောင့် ဒီမိုကရေစီ ဖက်ဒရယ်ပြည်ထောင်စုနိုင်ငံတော်ဆိုတဲ့စကားရပ်ကို ပယ်ဖျက်ပြီးတော့မှ ဖွဲ့စည်းပုံအခြေခံဥပဒေပါ ပြဋ္ဌာန်းချက်များနှင့်အညီ စစ်မှန်၍စည်းကမ်းပြည့်ဝသော ပါတီစုံဒီမိုကရေစီစနစ်ကို ကျင့်သုံးသည့် ပြည်ထောင်စုနိုင်ငံတော် ဖွဲ့စည်းတည်ဆောက်ရေးဆိုပြီးတော့ သုံးစွဲသင့်ပါကြောင်း တင်ပြအပ်ပါတယ်။ ကျွန်တော့်ရဲ့ ပြင်ဆင်အဆိုပြုချက်ကို လွှတ်တော်မှ အတည်ပြု ပေးနိုင်ပါရန် တင်ပြအပ်ပါတယ်။ (ဩဘာသံများ)</speech>
<speech type='speaker'>
အပိုဒ် ၃ အပိုဒ်ခွဲ(ဂ)နှင့်စပ်လျဉ်းပြီး ပြင်ဆင်ချက်အဆိုတင်သွင်းဖို့ ကျောင်းကုန်း မဲဆန္ဒနယ်မှ ဦးသိန်းထွန်းကို ဖိတ်ခေါ်ပါတယ်။
</speech>
<speech><mp id='165'>ဦးသိန်းထွန်း(ကျောင်းကုန်းမဲဆန္ဒနယ်)</mp> ဥက္ကဋ္ဌကြီးခင်ဗျား။ ကျွန်တော့်အနေနဲ့ ဆက်လက် တင်ပြမယ့်အချက်ကတော့ ကျွန်တော်တို့ရဲ့ ရည်ရွယ်ချက်များဖြစ်တဲ့ အခန်း(၂) ပုဒ်မ ၃ ပုဒ်မခွဲ(ဂ)ကို ဆွေးနွေးမှာ ဖြစ်ပါတယ်။ မူလပြဋ္ဌာန်းချက်ကတော့ ဖက်ဒရယ်ပြည်ထောင်စုနိုင်ငံ တည်ဆောက်ရေး ဖြစ်ပါတယ်။ ကျွန်တော့်အနေနဲ့ကတော့ စစ်မှန်သော ဖက်ဒရယ်ပြည်ထောင်စုနိုင်ငံ တည်ဆောက်ရေး ဆိုပြီးတော့ စစ်မှန်သော စကားလုံးကို ရှေ့မှာ ကျွန်တော် ထည့်သွင်းပြီးတော့ ဆောင်ရွက်ခြင်း ဖြစ်ပါတယ်။ ဘာဖြစ်လို့လဲဆိုလို့ရှိရင်တော့ ဖက်ဒရယ် ဆိုတဲ့ ဝေါဟာရဟာ ရောမစကား ဖက်ဒရက်မှ အမြုတေပြီး ဆင်းသက်လာပြီးတော့ စုပေါင်းသဘောတူစာချုပ်အရ ဖွဲ့စည်းခြင်းဟု အဓိပ္ပာယ်ရရှိပါ တယ်။ ဒီမိုကရေစီစနစ်ကို အခြေခံပြီးတော့ အာဏာခွဲဝေကျင့်သုံးတဲ့ နိုင်ငံဟု လက်ခံယူဆထား ပါတယ်။ ဖက်ဒရယ်စနစ်ရဲ့ အထူးကြန်အင်လက္ခဏာများဖြစ်တဲ့ အာဏာခွဲဝေခြင်း၊ ဖွဲ့စည်းပုံအခြေခံ ဥပဒေရေးသားထားရှိခြင်း၊ တင်းကြပ်သော ဖွဲ့စည်းပုံအခြေခံဥပဒေဖြစ်ခြင်း၊ ဖွဲ့စည်းပုံအခြေခံဥပဒေ အထွဋ်အမြတ်ရှိခြင်း၊ သီးခြားလွတ်လပ်သော တရားစီရင်ရေးစနစ်ရှိခြင်း စသည်တို့ ရှိရမှာဖြစ်ပြီးတော့ စစ်မှန်တဲ့ဖက်ဒရယ်ဖြစ်ဖို့ လိုအပ်တဲ့အတွက်ကြောင့် ပိုမိုလေးနက်အောင်၊ ပြည့်စုံအောင် ထည့်သွင်း ထားခြင်းဖြစ်ပါတယ်။ ဒါကြောင့်မို့လို့ စစ်မှန်သော ဖက်ဒရယ်ပြည်ထောင်စုနိုင်ငံ တည်ဆောက်ရေး ဆိုတဲ့ ကျွန်တော့်ရဲ့ ပြင်ဆင်ဖြည့်စွက်ချက်ကို လွှတ်တော်မှ အတည်ပြုပေးပါရန် လေးစားစွာ တင်ပြ အပ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>
ဥပဒေကြမ်းကော်မတီရဲ့ သဘောထားပြောပါ။ ပြောတဲ့အခါမှာ လွှတ်တော် ကိုယ်စားလှယ်နှစ်ဦး ဆွေးနွေးသွားတဲ့အပေါ်မှာ တပေါင်းတစည်းတည်း ပြန်လည်ပြီးတော့ သဘော ထားပြောပေးပါ။ 
<speech><mp id='173'>ဦးဝေလှိုင်ထွန်း(အဖွဲ့ဝင်၊ ဥပဒေကြမ်းကော်မတီ)</mp> ဟုတ်ကဲ့ခင်ဗျား။ ဖက်ဒရယ်ဆိုတာ ကတော့ အဓိပ္ပာယ်ကတော့ ပြည်ထောင်စုပါပဲ။ နိုင်ငံခေါင်းဆောင်များကိုယ်တိုင်လည်းသုံးစွဲတယ်။ တိုင်းရင်းသားခေါင်းဆောင်များကိုယ်တိုင်လည်း ဖက်ဒရယ်ဆိုတဲ့စကားလုံးကို ပြောဆိုသုံးစွဲနေပါတယ်။ အခု ငြိမ်းချမ်းရေးရရှိအောင်လည်း ဆောင်ရွက်နေတဲ့ကာလလည်းဖြစ်ပါတယ်။ တစ်ဖန် စစ်မှန်သော ဆိုတဲ့ နာမဝိသေသနတစ်ခုကတော့ မလိုအပ်ပါဘူး။ ပြည်တွင်းငြိမ်းချမ်းရေး၊ တိုင်းပြည်ဖွံ့ဖြိုးတိုးတက် ရေးများအတွက် ဖက်ဒရယ်ပြည်ထောင်စုနိုင်ငံတော် တည်ဆောက်ရေးဆိုပါက လုံလောက်ပါတယ်။ ဒါကြောင့်မို့လို့ အမျိုးသားလွှတ်တော်က အတည်ပြုချက်အတိုင်းပဲ အတည်ပြုပေးပါရန် ဖြစ်ပါတယ် ခင်ဗျား။ (ဩဘာသံများ)</speech>
</speech>
<speech type='speaker'>
အပိုဒ် ၃ အပိုဒ်ခွဲ(ဂ)နှင့်စပ်လျဉ်းပြီး ဥပဒေကြမ်းကော်မတီက အမျိုးသား လွှတ်တော်ရဲ့ အတည်ပြုချက်အတိုင်း သဘောတူထားပါတယ်။ ဗိုလ်မှူးချုပ်မောင်မောင်နှင့် ဦးသိန်းထွန်းတို့က ပြင်ဆင်ချက်အဆိုတင်သွင်းဆွေးနွေးသွားတဲ့အတွက် အပိုဒ် ၃ အပိုဒ်ခွဲ(ဂ)ကို စက်ခလုတ်အသုံးပြု၍ မဲခွဲဆုံးဖြတ်ပါမယ်။ ပထမဦးစွာ ဥပဒေကြမ်းကော်မတီရဲ့ အတည်ပြုချက်နှင့် ဗိုလ်မှူးချုပ်မောင်မောင်ရဲ့ ပြင်ဆင်ချက်ကို မဲခွဲပါ့မယ်။ ဒုတိယအနေနဲ့ ယင်းမဲခွဲဆုံးဖြတ်ချက်မှ အနိုင်ရ ရှိသူနှင့် ဦးသိန်းထွန်းရဲ့ ပြင်ဆင်ချက်ကို ထပ်မံပြီး မဲခွဲဆုံးဖြတ်ပါမယ်။ အခု ဥပဒေကြမ်းကော်မတီရဲ့ အတည်ပြုချက်နဲ့ ဗိုလ်မှူးချုပ်မောင်မောင်ရဲ့ ပြင်ဆင်ချက်အတွက် မဲခွဲပါမယ်။ ဥပဒေကြမ်းကော်မတီရဲ့ အတည်ပြုချက်ကို ထောက်ခံသူများပါက အမျိုးသားလွှတ်တော်ရဲ့ အတည်ပြုချက်က အတည်ဖြစ်ပါ မယ်။ ကန့်ကွက်မဲများပါက ဗိုလ်မှူးချုပ်မောင်မောင်ရဲ့ ပြင်ဆင်ချက်က အတည်ဖြစ်ပါ့မယ်။ ဆန္ဒမဲပေး ဖို့အသင့်ဖြစ်စေလိုပါတယ်။ ဆန္ဒမဲပေးနိုင်ကြပါပြီ။
</speech>
<speech type='speaker'>
ယခု ဆန္ဒမဲပေးလို့ပြီးပါပြီ။ ရရှိတဲ့မဲစာရင်းကို ကြေညာပါ့မယ်။ ထောက်ခံဆန္ဒမဲ ၂၆၇ မဲ၊ ကန့်ကွက်ဆန္ဒမဲ ၁၉ မဲနှင့် ကြားနေဆန္ဒမဲ ၂ မဲဖြစ်ပါတယ်။ လွှတ်တော်ကိုယ်စားလှယ်များ ခင်ဗျား။ ယခုမဲခွဲခြင်း၌ အမျိုးသားလွှတ်တော်၏ အတည်ပြုချက်က ထောက်ခံမဲများပါတယ်။
</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ ယခု မဲများသူ အမျိုးသားလွှတ်တော်၏ အတည်ပြုချက်နှင့် ဦးသိန်းထွန်းရဲ့ ပြင်ဆင်ချက်အတွက် ထပ်မံမဲခွဲပါမယ်။ အမျိုးသားလွှတ်တော်ရဲ့ အတည်ပြုချက်ကို ထောက်ခံမဲများလျှင် အမျိုးသားလွှတ်တော်ရဲ့ အတည်ပြုချက်က အတည်ဖြစ်ပါ မယ်။ အမျိုးသားလွှတ်တော်ရဲ့ ပြင်ဆင်ချက်ကို ကန့်ကွက်မဲများလျှင် ဦးသိန်းထွန်းရဲ့ ပြင်ဆင်ချက်က အတည်ဖြစ်ပါမယ်။ ဆန္ဒမဲပေးဖို့ အသင့်ဖြစ်စေလိုပါတယ်။ ဆန္ဒမဲပေးနိုင်ကြပါပြီ။
</speech>
<speech type='speaker'>
ယခု ဆန္ဒမဲပေးလို့ပြီးပါပြီ။ ရရှိတဲ့ဆန္ဒမဲစာရင်းကို ကြေညာပါ့မယ်။ ထောက်ခံဆန္ဒမဲ ၂၅၉ မဲ၊ ကန့်ကွက်ဆန္ဒမဲ ၂၇ မဲနှင့် ကြားနေဆန္ဒမဲ ၄ မဲဖြစ်ပါတယ်။ လွှတ်တော်ကိုယ်စားလှယ် များခင်ဗျား။ ယခု မဲခွဲရာတွင် အမျိုးသားလွှတ်တော်၏ အတည်ပြုချက်က ထောက်ခံမဲများပါတယ်။ ဒါကြောင့် အပိုဒ် ၃ အပိုဒ်ခွဲ(ဂ)သည် အမျိုးသားလွှတ်တော်၏ အတည်ပြုချက်အတိုင်း ဤဥပဒေကြမ်း ၏အစိတ်အပိုင်းဖြစ်ကြောင်း အတည်ပြုကြေညာပါတယ်။ (ဩဘာသံများ)
</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၃ အပိုဒ်ခွဲ(ဃ)နှင့်စပ်လျဉ်းပြီး ပြင်ဆင်ချက်အဆိုတင်သွင်းဖို့ ကျောင်းကုန်းမဲဆန္ဒနယ်မှ ဦးသိန်းထွန်းကို ဖိတ်ခေါ်ပါတယ်။
</speech>
<speech><mp id='165'>ဦးသိန်းထွန်း(ကျောင်းကုန်းမဲဆန္ဒနယ်)</mp> ကျွန်တော့်အနေနဲ့ ဆက်လက်ပြီးတော့ အမှတ်စဉ် ၈ အပိုဒ် ၃ မှာရှိသော ပြည်ထောင်စုငြိမ်းချမ်းရေးနှင့် ဖွံ့ဖြိုးတိုးတက်ရေးဆိုတဲ့ ကျွန်တော်တို့ ရည်ရွယ်ချက်(ဃ)ကို ဖြည့်စွက်ပြင်ဆင်သွားမှာဖြစ်ပါတယ်။ မူလပြဋ္ဌာန်းချက်ဖြစ်တဲ့ ပြည်ထောင်စု ငြိမ်းချမ်းရေးနှင့်ဖွံ့ဖြိုးတိုးတက်ရေးဆိုတဲ့ စကားကို စကားအထားအသို ပိုမိုဆီလျော်အောင် အဓိပ္ပာယ် လည်းပျက်ယွင်းမှုမရှိဘဲနဲ့ ကျွန်တော့်အနေနဲ့ ပြည်ထောင်စုတည်ငြိမ်အေးချမ်းရေးနဲ့ ဖွံ့ဖြိုးတိုးတက် ရေးဟုပြင်ဆင်ရေးသားထားခြင်းဖြစ်ပါတယ်။ ဒါကြောင့်မို့လို့ ကျွန်တော့်ရဲ့ မူလပြင်ဆင်ချက်ဖြစ်တဲ့ ပြည်ထောင်စုငြိမ်းချမ်းရေးနှင့် ဖွံ့ဖြိုးတိုးတက်ရေးအစား ပြည်ထောင်စုတည်ငြိမ်အေးချမ်းရေးနှင့် ဖွံ့ဖြိုးတိုးတက်ရေးဆိုတဲ့ ပြင်ဆင်ဖြည့်စွက်ချက်ကို လွှတ်တော်မှ အတည်ပြုပေးပါရန် လေးစားစွာ ပန်ကြားအပ်ပါတယ်။ ကျေးဇူးတင်ပါတယ်။</speech>
<speech type='speaker'>ဥပဒေကြမ်းကော်မတီရဲ့ သဘောထားပြောပါ။</speech>
<speech><mp id='173'>ဦးဝေလှိုင်ထွန်း(အဖွဲ့ဝင်၊ ဥပဒေကြမ်းကော်မတီ)</mp> ပြည်ထောင်စုငြိမ်းချမ်းရေးဆိုတာ လေးနက်တဲ့အဓိပ္ပာယ်နဲ့ နိုင်ငံရေးအနှစ်သာရရှိတဲ့ စကားစုဖြစ်ပါတယ်။ ပြည်ထောင်စုတည်ငြိမ် အေးချမ်းရေးဆိုတာမှာ ဥပဒေ၊ အမိန့်၊ အာဏာနဲ့တည်ငြိမ်အောင်ဆောင်ရွက်ရတဲ့သဘောရှိပါတယ်။ ဒါကြောင့်မို့လို့ အမျိုးသားလွှတ်တော်က အတည်ပြုချက်အတိုင်းပဲ အတည်ပြု ပေးပါရန် ဖြစ်ပါတယ် ခင်ဗျား။ (ဩဘာသံများ)</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၃ အပိုဒ်ခွဲ(ဃ)နှင့်စပ်လျဉ်းပြီး ဥပဒေကြမ်းကော်မတီက အမျိုးသားလွှတ်တော်ရဲ့ အတည်ပြုချက်အတိုင်း သဘောတူထားပါတယ်။ ဦးသိန်းထွန်းက ပြင်ဆင်ချက်အဆိုတင်သွင်းဆွေးနွေးသွားတဲ့အတွက် အပိုဒ် ၃ အပိုဒ်ခွဲ(ဃ)ကို စက်ခလုတ်အသုံးပြု၍ မဲခွဲဆုံးဖြတ်ပါ့မယ်။ ဥပဒေကြမ်းကော်မတီရဲ့ အတည်ပြုချက်ကို ထောက်ခံသူ များပါက အမျိုးသားလွှတ်တော်၏ အတည်ပြုချက်က အတည်ဖြစ်ပါမယ်။ ကန့်ကွက်သူများပါက ဦးသိန်းထွန်း၏ပြင်ဆင်ချက်က အတည်ဖြစ်ပါမယ်။ ဆန္ဒမဲပေးဖို့ အသင့်ဖြစ်စေလိုပါတယ်။ ဆန္ဒမဲ ပေးနိုင်ကြပါပြီ။
</speech>
<speech type='speaker'>
ယခုဆန္ဒမဲပေးလို့ပြီးပါပြီ။ ရရှိတဲ့ဆန္ဒမဲစာရင်းကိုကြေညာပါ့မယ်။ ထောက်ခံဆန္ဒမဲ ၂၆၆ မဲ၊ ကန့်ကွက်ဆန္ဒမဲ ၁၉ မဲ၊ ကြားနေဆန္ဒမဲ ၂ မဲဖြစ်ပါတယ်။
</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၄ နှင့်စပ်လျဉ်းပြီး ပြင်ဆင်ချက် အဆိုတင်သွင်းဖို့ ဗိုလ်မှူးကြီးအောင်သီဟ၊ တပ်မတော်သားကိုယ်စားလှယ်ကို ဖိတ်ခေါ်ပါတယ်။
</speech>
<speech><mp id='000'>ဗိုလ်မှူးကြီးအောင်သီဟ(တပ်မတော်သားကိုယ်စားလှယ်)</mp>လေးစားအပ်ပါသော ပြည်သူ့ လွှတ်တော်ဥက္ကဋ္ဌ၊ ပြည်သူ့လွှတ်တော်ကိုယ်စားလှယ်များ၊ ဧည့်သည်တော်များအားလုံး မင်္ဂလာပါ။ ကျွန်တော်ကတော့ တပ်မတော်သားလွှတ်တော်ကိုယ်စားလှယ် ကြည်း-၁၇၃၁၉ ဗိုလ်မှူးကြီး အောင်သီဟ ဖြစ်ပါတယ်။ ကျွန်တော်ဆွေးနွေးသွားမှာကတော့ နိုင်ငံတော်ရဲ့ အတိုင်ပင်ခံပုဂ္ဂိုလ်ဆိုင်ရာ ဥပဒေကြမ်းနှင့်စပ်လျဉ်း၍ ဆွေးနွေးသွားမှာဖြစ်ပါတယ်။ လူ၊ ပုဂ္ဂိုလ်စွဲ၊ ပါတီအဖွဲ့အစည်းစွဲဖြင့် ဆွေးနွေးခြင်းမပြုလုပ်ဘဲ နိုင်ငံတော်ရဲ့ ရေရှည်အကျိုးစီးပွားအတွက် ရပ်တည်ဆွေးနွေးခြင်း ဖြစ်ကြောင်း ဦးစွာပြောကြားလိုပါတယ်။ ဆွေးနွေးတင်ပြမယ့်အချက်များဟာ ဖွဲ့စည်းပုံအခြေခံဥပဒေ နှင့်ဆန့်ကျင်သော၊ ကွဲလွဲနေသောအချက်များကိုသာ အကျိုးအကြောင်း၊ အချက်အလက်များဖြင့် ဆွေးနွေးသွားမှာ ဖြစ်ပါတယ်။ ဖွဲ့စည်းပုံအခြေခံဥပဒေ ပုဒ်မ ၄၈ တွင် နိုင်ငံတော်အခြေခံမူများသည် ဥပဒေပြု လွှတ်တော်များက ဥပဒေပြဋ္ဌာန်းရာတွင်လည်းကောင်း၊ ဤဖွဲ့စည်းပုံအခြေခံဥပဒေနှင့် အခြား ဥပဒေများပါပြဋ္ဌာန်းချက်များကို သက်ဆိုင်ရာ အနက်အဓိပ္ပာယ် ဖွင့်ဆိုရာတွင်လည်းကောင်း လိုက်နာ ရမည့် လမ်းညွှန်များဖြစ်သည်လို့ ပြဋ္ဌာန်းထားသဖြင့် ဥပဒေပြုအဖွဲ့အစည်းများအနေနဲ့ ဥပဒေပြု ရေးဆွဲရာမှာ ဖွဲ့စည်းပုံအခြေခံဥပဒေပါ အခြေခံမူများအခန်းရှိ ပြဋ္ဌာန်းချက်များနှင့်အညီသာ ဆောင်ရွက်ကြရမှာဖြစ်ပါတယ်။ ဥပဒေကြမ်းမှာ အဓိပ္ပာယ်ဖွင့်ဆိုချက်များနဲ့ အတိုင်ပင်ခံပုဂ္ဂိုလ်၏ လုပ်ငန်းတာဝန်ဖော်ပြချက်များအရ Separation of Power ကို မျက်ကွယ်ပြု၍ အုပ်ချုပ်ရေးနဲ့ ဥပဒေပြုရေးလုပ်ငန်းများအားလုံးရဲ့ အတိုင်ပင်ခံပုဂ္ဂိုလ်အဖြစ် ဆောင်ရွက်ရန် ဦးတည်ခြင်းဖြစ်သဖြင့် ဖွဲ့စည်းပုံအခြေခံဥပဒေရဲ့ အခြေခံမူကို ဆန့်ကျင်နေကြောင်း တွေ့ရှိရပါတယ်။ ဥက္ကဌကြီးခင်ဗျား။ ပြင်ဆင်ချက်များဆွေးနွေးရာမှာ Power Point အသုံးပြုခွင့်ပြုပါရန်နှင့် ဥပဒေမူကြမ်းကို တပ်မတော် သားလွှတ်တော်ကိုယ်စားလှယ်များက ကန့်ကွက်ဆွေးနွေးတင်ပြရခြင်းကို ဆွေးနွေးခွင့်ပြု စေလိုပါ တယ်။ (၁) ဥပဒေကြမ်းတစ်ရပ်ကို လုံလောက်တဲ့အချိန်ပေး၍ လေ့လာခွင့်မရဘဲ အဆောတလျင် ပြဋ္ဌာန်းနိုင်ရန်ဆောင်ရွက်ခြင်း၊ (၂) အတိုင်ပင်ခံပုဂ္ဂိုလ်နှင့်စပ်လျဉ်း၍ တည်ဆဲဥပဒေများဖြစ်သော ပြည်ထောင်စုအစိုးရအဖွဲ့ ဥပဒေနဲ့ လွှတ်တော်ဥပဒေများပါ ပြဋ္ဌာန်းချက်များနှင့်အညီ သီးခြားတာဝန် ပေးဆောင်ရွက်နိုင်ပါလျက် တည်ဆဲဥပဒေများကို မျက်ကွယ်ပြု၍ လူပုဂ္ဂိုလ်တစ်ဦးတစ်ယောက်အား ဥပဒေနှင့်မညီသော လုပ်ပိုင်ခွင့်ပေးအပ်ရန်ဆောင်ရွက်ခြင်း၊ (၃) ဖွဲ့စည်းပုံအခြေခံဥပဒေ၊ တည်ဆဲ ဥပဒေများနှင့်ဆန့်ကျင်၍ ဤဥပဒေကြမ်းကို ဥပဒေတစ်ရပ်အဖြစ် ပြဋ္ဌာန်းခဲ့ပါက လွှတ်တော်များရဲ့ Image ကိုထိခိုက်နိုင်ခြင်း၊ (၄) ဥပဒေရဲ့ ရည်ရွယ်ချက်များတွင် ပါတီစုံဒီမိုကရေစီစနစ်ထွန်းကားရေး ဟုဆိုထားသော်လည်း ပါတီတစ်ခု၏အမည်ကိုတပ်၍ ထိုပါတီ၏ ခေါင်းဆောင်တစ်ယောက်ကို ရည်ညွှန်းထားခြင်းဟာ ရှေ့နောက်ညီညွတ်မှုမရှိခြင်းတို့ဘဲ ဖြစ်ပါတယ်။ ဥပဒေမူကြမ်း အခန်း(၃) တာဝန်ပေးအပ်ခြင်း ပုဒ်မ ၄ တွင် ၂၀၁၅ ခုနှစ်၊ ပါတီစုံဒီမိုကရေစီအထွေထွေရွေးကောက်ပွဲတွင် ပြည်သူများ၏ ယုံကြည်အားကိုးမှုဖြင့် တစ်ခဲနက် ထောက်ခံမဲရရှိခဲ့သည့် အမျိုးသားဒီမိုကရေစီ အဖွဲ့ချုပ်ဥက္ကဋ္ဌ ဒေါ်အောင်ဆန်းစုကြည်ကို အတိုင်ပင်ခံပုဂ္ဂိုလ်အဖြစ် ပြည်ထောင်စုလွှတ်တော်က တာဝန်ပေးအပ်သည်လို့ ဖော်ပြထားရာ ၎င်းအဆိုပြုပြဋ္ဌာန်းချက်အစား ၂၀၁၅ ခုနှစ်၊ ပါတီစုံဒီမိုကရေစီ အထွေထွေရွေးကောက်ပွဲတွင် ပြည်သူများက ယုံကြည်အားကိုးသော ပုဂ္ဂိုလ်ဖြစ်သူကို နိုင်ငံတော် သမ္မတ၏ အတိုင်ပင်ခံပုဂ္ဂိုလ်အဖြစ် ပြည်ထောင်စုလွှတ်တော်က တာဝန်ပေးအပ်သည်ဆိုသည့် စာသားဖြင့် အစားထိုးပြင်ဆင်ပြဋ္ဌာန်းရန် အဆိုပြု တင်ပြအပ်ပါတယ်။ အကျိုးအကြောင်းဖော်ပြချက် ကတော့ တစ်ခဲနက်လို့ဆိုရာမှာ ၂၀၁၅ ခုနှစ်၊ အထွေထွေရွေးကောက်ပွဲမှာ မဲပေးနိုင်သူဦးရေ ၃၄၂၉၅၃၃၄ ဦးရှိရာ မဲပေးသူ ၂၄၉၁၁၇၈၄ ဦး ၆၉.၇၂ ရာခိုင်နှုန်း မဲပေးခဲ့ပြီး အမျိုးသားဒီမိုကရေစီ အဖွဲ့ချုပ်ပါတီဟာ မဲပေးတဲ့လူဦးရေ၏ထောက်ခံမဲ ၇၉.၄၃ ရာခိုင်နှုန်းသာ ရရှိခဲ့သဖြင့် တစ်ခဲနက်လို့ သုံးစွဲရန်မသင့်ကြောင်း တွေ့ရှိရပါတယ်။ အဆိုပါဥပဒေမှာ အုပ်ချုပ်ရေးမဏ္ဍိုင်နဲ့ပတ်သက်တဲ့ ဥပဒေ တစ်ရပ်ဖြစ်ပါတယ်။ အမျိုးသားဒီမိုကရေစီအဖွဲ့ချုပ်ဥက္ကဋ္ဌ ဒေါ်အောင်ဆန်းစုကြည်ဟု သုံးနှုန်းထား ခြင်းမှာလည်း ဖွဲ့စည်းပုံအခြေခံဥပဒေပုဒ်မ ၂၃၂ ပုဒ်မခွဲ(ဋ)အရ ပြည်ထောင်စုဝန်ကြီးများဟာ လွှတ်တော်ကိုယ်စားလှယ်အဖြစ်မှ နုတ်ထွက်ရပြီး ရာထူးသက်တမ်းအတွင်း ပါတီလုပ်ငန်းများဆောင် ရွက်ခြင်းမပြုရပါ။ ၎င်းအချက်များကြောင့် ပါတီတစ်ခု၊ ၎င်းပါတီရဲ့ ဥက္ကဋ္ဌကို အုပ်ချုပ်ရေးအာဏာလွဲ ပေးတဲ့သဘောဖြစ်နေခြင်း၊ ပုဂ္ဂိုလ်တစ်ဦးတစ်ယောက်ကို အုပ်ချုပ်မှုအာဏာပေး၍ တစ်ပါတီ အာဏာရှင်အဖြစ် ခန့်အပ်ခြင်းဖြစ်နေတဲ့အတွက် အုပ်ချုပ်မှုအာဏာကို ပါတီတစ်ခု၊ ပါတီခေါင်းဆောင် တစ်ဦးထံသို့ပေးအပ်၍ မရနိုင်ခြင်းတို့ကြောင့် ကျွန်တော့်ရဲ့ ပြင်ဆင်အဆိုပြုချက်ဖြစ်သော ၂၀၁၅ ခုနှစ်၊ ပါတီစုံဒီမိုကရေစီအထွေထွေရွေးကောက်ပွဲတွင် ပြည်သူများက ယုံကြည်အားကိုးသော ပုဂ္ဂိုလ်ဖြစ်သူကို နိုင်ငံတော်သမ္မတ၏ အတိုင်ပင်ခံပုဂ္ဂိုလ်အဖြစ် ပြည်ထောင်စုလွှတ်တော်က တာဝန် ပေးအပ်သည်ဆိုသည့် အစားထိုးပြင်ဆင်ပြဋ္ဌာန်းချက်အား လွှတ်တော်မှ အတည်ပြု ပေးပါရန် လေးစားစွာ တင်ပြအပ်ပါတယ်။ ဥပဒေများကို ပြဌာန်းတဲ့အခါမှာ ဖွဲ့စည်းပုံအခြေခံဥပဒေနှင့်အညီသာ ပြဋ္ဌာန်းသင့်ကြောင်း ဆွေးနွေးခဲ့ပြီး ဖြစ်ပါတယ်။ အမျိုးသား လွှတ်တော်ရဲ့ အတည်ပြုချက်ပါ စကားရပ် တွေကို စိစစ်လေ့လာတဲ့အခါမှာ ဖွဲ့စည်းပုံအခြေခံဥပဒေပါ ပြဋ္ဌာန်းချက်များနဲ့ ကိုက်ညီမှုမရှိကြောင်း တွေ့ရှိရတဲ့အတွက် ကျွန်တော့်အနေနဲ့ ဖွဲ့စည်းပုံအခြေခံဥပဒေနဲ့ကိုက်ညီတဲ့ စကားရပ်ကို ပြင်ဆင်ပေး ပါရန် အဆိုပြုဆွေးနွေးခဲ့တာဖြစ်ပါတယ်။ ကျွန်တော်တင်ပြတဲ့ အဆိုပြုပြဋ္ဌာန်းချက်ကို လက်ခံခြင်း မပြု ဘဲ မဲခွဲဆုံးဖြတ်မယ်ဆိုလျှင် ကျွန်တော်တို့ တပ်မတော်သားလွှတ်တော်ကိုယ်စားလှယ်များအနေနဲ့ ဆုံးဖြတ်ချက်ကိုကန့်ကွက်ပြီး မဲပေးခြင်းပြုလုပ်မှာမဟုတ်ကြောင်း တင်ပြအပ်ပါတယ်။ (ဩဘာသံများ) ဥက္ကဌ။ ။ တပ်မတော်သားကိုယ်စားလှယ် ဗိုလ်မှူးကြီးအောင်သီဟ ဆွေးနွေးသွားတဲ့ အပေါ်မှာ ကျွန်တော်နဲ့ပတ်သက်တဲ့ဟာလေးကို ကျွန်တော်ပြန်ရှင်းပါမယ်။ ကျန်တာကတော့ လွှတ်တော်ကိုယ်စားလှယ်တွေရဲ့ အခွင့်အရေးအရ အချေအတင် အပြန်အလှန်ဆွေးနွေးကြတာဟာ ကျွန်တော်ဘာမှ ဝင်ပြီးမပြောလိုပါဘူး။ ကျွန်တော်တို့ယနေ့ ပြည်သူ့လွှတ်တော်မှာ ဆောင်ရွက်နေ တာဟာ ပြည်သူ့လွှတ်တော်ဆိုင်ရာဥပဒေ၊ နည်းဥပဒေများနှင့်အညီ ဆောင်ရွက်ခြင်းသာ ဖြစ်ပါတယ်။ ဥပဒေနဲ့ အညီ မဆောင်ရွက်တာ မဟုတ်ပါဘူး။ ဒီလို စွပ်စွဲဝေဖန်ဖို့တော့ မသင့်ဘူးလို့ ကျွန်တော် ထင်ပါတယ်။ နောက်တစ်ခုက အချိန်ကိုလုံလောက်မှုမရှိဘူးလို့ ပြောပါတယ်။ အချိန်အများကြီး ကျွန်တော်တို့ လုံလောက်အောင်ပေးခဲ့ပါတယ်။ တစ်နေ့ပြီးတစ်နေ့ ဆောင်ရွက်သွားတာဖြစ်ပါတယ်။ ဒါကို ကျွန်တော်တို့ တိတိလင်းလင်း ကျန်တဲ့ပြည်သူ့လွှတ်တော်ကိုယ်စားလှယ်တွေအားလုံးပါ သိအောင် ကျွန်တော်ရှင်းလင်းတင်ပြခြင်း ဖြစ်ပါတယ်။ ဥပဒေကြမ်းကော်မတီရဲ့ သဘောထားပြောပါ။ </speech>
<speech><mp id='173'>ဦးဝေလှိုင်ထွန်း(အဖွဲ့ဝင်၊ ဥပဒေကြမ်းကော်မတီ)</mp> ကျွန်တော်တို့အခန်း ၃ အပိုဒ် ၄ ကတော့ တိုင်းပြည်အေးချမ်းသာယာရေးအတွက် လူထုခေါင်းဆောင်ကို ပေးအပ်လိုတဲ့အတွက် ဒီဥပဒေကြမ်းကို ရေးတာပါ။ အခြားလူပုဂ္ဂိုလ်ကို ပေးအပ်လိုခြင်းမဟုတ်ဘူး။ ဒါကြောင့်မို့လို့ အမျိုးသားလွှတ်တော်ရဲ့ အတည်ပြုချက်အတိုင်းပဲ အတည်ပြု ပေးပါရန် ဖြစ်ပါတယ်။ (ဩဘာသံများ)</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၄ နှင့်စပ်လျဉ်းပြီး ဥပဒေကြမ်း ကော်မတီက အမျိုးသားလွှတ်တော်ရဲ့ အတည်ပြုချက်အတိုင်း သဘောတူထားပါတယ်။ ဗိုလ်မှူးကြီး အောင်သီဟက ပြင်ဆင်ချက်အဆိုတင်သွင်းဆွေးနွေးသွားတဲ့အတွက် အပိုဒ် ၄ ကို စက်ခလုတ် အသုံးပြု၍ မဲခွဲဆုံးဖြတ်ပါ့မယ်။ ဥပဒေကြမ်းကော်မတီရဲ့ အတည်ပြုချက်ကို ထောက်ခံသူ များပါက အမျိုးသားလွှတ်တော်ရဲ့ အတည်ပြုချက်က အတည်ဖြစ်ပါမယ်။ ကန့်ကွက်သူများပါက ဗိုလ်မှူးကြီး အောင်သီဟ၏ ပြင်ဆင်ချက်က အတည်ဖြစ်ပါမယ်။ ဆန္ဒမဲပေးဖို့ အသင့်ဖြစ်စေလိုပါတယ်။ ဆန္ဒမဲပေး နိုင်ကြပါပြီ။
</speech>
<speech type='speaker'>
ဆန္ဒမဲပေးလို့ပြီးပါပြီ။ ရရှိတဲ့ဆန္ဒမဲစာရင်းကိုကြေညာပါ့မယ်။ ထောက်ခံဆန္ဒမဲ ၂၅၅ မဲ၊ ကန့်ကွက်ဆန္ဒမဲ ၃၁ မဲ၊ ကြားနေဆန္ဒမဲ ၅ မဲ ဖြစ်ပါတယ်။ ဒါ့ကြောင့် အပိုဒ် ၄ သည် အမျိုးသားလွှတ်တော်၏ အတည်ပြုချက်အတိုင်း ဤဥပဒေကြမ်း၏ အစိတ်အပိုင်းဖြစ်ကြောင်း အတည်ပြုကြေညာပါတယ်။ (ဩဘာသံများ)
</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၅ အပိုဒ်ခွဲ(ခ)နှင့်စပ်လျဉ်းပြီး ပြင်ဆင်ချက်အဆိုတင်သွင်းဖို့ ဗိုလ်မှူးကြီးအောင်သီဟ၊ တပ်မတော်သားကိုယ်စားလှယ်ကို ဖိတ်ခေါ်ပါ တယ်။
</speech>
<speech><mp id='000'>ဗိုလ်မှူးကြီးအောင်သီဟ(တပ်မတော်သားကိုယ်စားလှယ်)</mp>ကျွန်တော် ဆက်လက်ဆွေးနွေး သွားမှာကတော့ ဥပဒေမူကြမ်း အခန်း(၄) တာဝန်၊ လုပ်ပိုင်ခွင့်နှင့် ရပိုင်ခွင့်များ ပုဒ်မ ၅ ပုဒ်မခွဲ(ခ)တွင် အတိုင်ပင်ခံပုဂ္ဂိုလ်အနေဖြင့် အကြံပြုချက်များ ဆောင်ရွက်ချက်များနှင့်စပ်လျဉ်း၍ ပြည်ထောင်စု လွှတ်တော်သို့ တာဝန်ခံရမည်ဟူ၍ ဖော်ပြထားကြောင်းတွေ့ရှိရတဲ့အတွက် ၎င်းအဆိုပြု ပြဋ္ဌာန်းချက် အစား အကြံပြုချက်များနှင့်စပ်လျဉ်း၍ နိုင်ငံတော်သမ္မတသို့ တာဝန်ခံရမည်ဟူသည့်စာသားအားဖြင့် အစားထိုးပြင်ဆင်ပြဋ္ဌာန်းရန် အဆိုပြု တင်ပြအပ်ပါတယ်။ အကျိုးအကြောင်းဖော်ပြချက်ကတော့ အတိုင်ပင်ခံပုဂ္ဂိုလ်ဖြစ်သဖြင့် အကြံပြုချက်များကိုသာ ပေးအပ်ရန်လိုအပ်ပြီး အတိုင်ပင်ခံပုဂ္ဂိုလ် ကိုယ်တိုင်ဝင်ရောက်လုပ်ကိုင်ဆောင်ရွက်ရန် မလိုအပ်သဖြင့် ဆောင်ရွက်ချက်များဆိုသည့် စာသား အားပယ်ဖျက်ပေးပါရန်နှင့် ပြည်ထောင်စုလွှတ်တော်သို့ တာဝန်ခံရမည်ဆိုသည့်စာသားအစား နိုင်ငံတော်သမ္မတ၏ အတိုင်ပင်ခံပုဂ္ဂိုလ်ဖြစ်ပြီး ဖွဲ့စည်းပုံအခြေခံဥပဒေ အခန်း(၅) အုပ်ချုပ်ရေး ခေါင်းစဉ် ပြည်ထောင်စုအစိုးရ၏ အုပ်ချုပ်ရေးခေါင်းစဉ်အခွင့်အာဏာအောက်ရှိ ပုဒ်မများနှင့် ဆက်စပ်ပြဋ္ဌာန်းတဲ့ ဥပဒေမူကြမ်းဖြစ်တာကြောင့် အုပ်ချုပ်ရေးနှင့်သာ သက်ဆိုင်မှုရှိနေပါသဖြင့် နိုင်ငံ တော်အုပ်ချုပ်ရေးအကြီးအကဲဖြစ်သည့် နိုင်ငံတော်သမ္မတသို့သာ တာဝန်ခံရမည်ဖြစ်သောကြောင့် နိုင်ငံတော်သမ္မတသို့ တာဝန်ခံရမည်ဆိုသည့်စာသားဖြင့် ပြင်ဆင်ပေးရန် ဖြစ်ပါတယ်။ သို့ဖြစ်၍ ကျွန်တော့်၏ ပြင်ဆင်အဆိုပြုချက်ဖြစ်သော အကြံပြုချက်များနှင့်စပ်လျဉ်း၍ နိုင်ငံတော်သမ္မတသို့ တာဝန်ခံရမည်ဆိုသည့် အစားထိုးပြင်ဆင်ချက်အား လွှတ်တော်မှ အတည်ပြု ပေးပါရန် လေးစားစွာ တင်ပြအပ်ပါတယ်။ ဒီနေရာမှာလည်း ကျွန်တော့်ရဲ့ တင်ပြတဲ့အဆိုပြုပြဋ္ဌာန်းချက်ကို လက်ခံခြင်းမပြုဘဲ မဲခွဲဆုံးဖြတ်မယ်ဆိုရင် ကျွန်တော်တို့ တပ်မတော်သား လွှတ်တော်ကိုယ်စားလှယ်များအနေနဲ့ ဆုံးဖြတ်ချက်အပေါ်မှာ ကန့်ကွက်ပြီး မဲပေးခြင်းပြုမှာမဟုတ်ကြောင်း ထပ်မံတင်ပြပါတယ်။ နိုင်ငံတော် အနေနဲ့ ဒီမိုကရေစီစနစ်ကိုဖော်ဆောင်နေတာဖြစ်၍ ပြဋ္ဌာန်းထားတဲ့ တည်ဆဲဥပဒေများကို လေးစား လိုက်နာရမှာဖြစ်ပါတယ်။ ဥပဒေပြဋ္ဌာန်းရာတွင် ဖွဲ့စည်းပုံအခြေခံဥပဒေနှင့်အညီ ဆောင်ရွက်ရေးကို တပ်မတော်က လေးလေးနက်နက်တိုက်တွန်းကြောင်း ပြောကြားရင်း နိဂုံးချုပ်ပါတယ်ခင်ဗျား။ (ဩဘာသံများ)</speech>
<speech type='speaker'>ဥပဒေကြမ်းကော်မတီရဲ့ သဘောထားပြောပါ။</speech>
<speech><mp id='173'>ဦးဝေလှိုင်ထွန်း(အဖွဲ့ဝင်၊ ဥပဒေကြမ်းကော်မတီ)</mp> ဖွဲ့စည်းပုံအခြေခံဥပဒေပုဒ်မ ၂၁၇ အရ ပြည်ထောင်စုလွှတ်တော်က အဲဒီဥပဒေကိုပြဌာန်းပြီးတော့မှ တာဝန်ပေးအပ်ခြင်းဖြစ်တယ်။ ဒါကြောင့်မို့လို့ ပြည်ထောင်စုလွှတ်တော်က ပေးအပ်တဲ့အတွက် ပြည်ထောင်စုလွှတ်တော်ကိုပဲ တာဝန်ခံရပါမယ်။ ပြည်ထောင်စုလွှတ်တော်ဆိုင်ရာဥပဒေပုဒ်မ ၇ ပုဒ်မခွဲ(င)မှာလည်း လွှတ်တော်က ဖွဲ့စည်းသော အဖွဲ့အစည်းများသည် လွှတ်တော်ကိုသာ တာဝန်ခံရမယ်ဟု ပြဋ္ဌာန်းထားခြင်းရှိပါတယ်။ ဒါကြောင့်မို့လို့ အမျိုးသားလွှတ်တော်က အတည်ပြုပြဋ္ဌာန်းချက်အတိုင်း လွှတ်တော်ကပဲ အတည်ပြု ပေးပါရန် ဖြစ်ပါတယ်ခင်ဗျား။ (ဩဘာသံများ)</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၅ အပိုဒ်ခွဲ(ခ)နဲ့စပ်လျဉ်းပြီး ဥပဒေကြမ်းကော်မတီက အမျိုးသားလွှတ်တော်ရဲ့ အတည်ပြုချက်အတိုင်း သဘောတူထားပါတယ်။ ဗိုလ်မှူးကြီးအောင်သီဟက ပြင်ဆင်ချက်အဆိုတင်သွင်းဆွေးနွေးသွားတဲ့အတွက် အပိုဒ် ၅ အပိုဒ်ခွဲ(ခ) ကိုစက်ခလုတ်အသုံးပြု၍ မဲခွဲဆုံးဖြတ်ပါမယ်။ ဥပဒေကြမ်းကော်မတီရဲ့ အတည်ပြုချက်ကို ထောက်ခံ သူများပါက အမျိုးသားလွှတ်တော်ရဲ့ အတည်ပြုချက်က အတည်ဖြစ်ပါမယ်။ ကန့်ကွက်သူများပါက ဗိုလ်မှူးကြီးအောင်သီဟ၏ ပြင်ဆင်ချက်က အတည်ဖြစ်ပါမယ်။ ဆန္ဒမဲပေးဖို့ အသင့်ဖြစ်စေလိုပါ တယ်။ ဆန္ဒမဲပေးနိုင်ကြပါပြီ။
</speech>
<speech type='speaker'>
ဆန္ဒမဲပေးလို့ပြီးပါပြီ။ ရရှိတဲ့ဆန္ဒမဲစာရင်းကို ကြေညာပါ့မယ်။ ထောက်ခံဆန္ဒမဲ ၂၆၅ မဲ၊ ကန့်ကွက်ဆန္ဒမဲ ၂၂ မဲ၊ ကြားနေဆန္ဒမဲ ၃ မဲဖြစ်ပါတယ်။ ဒါကြောင့် အပိုဒ် ၅ အပိုဒ်ခွဲ(ခ)သည် အမျိုးသားလွှတ်တော်၏ အတည်ပြုချက်အတိုင်း ဤဥပဒေကြမ်း၏ အစိတ်အပိုင်းဖြစ်ကြောင်း အတည်ပြု ကြေညာပါတယ်။ (ဩဘာသံများ)
</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၅ အပိုဒ်ခွဲ(ဂ)နှင့်စပ်လျဉ်းပြီး ပြင်ဆင်ချက်အဆို တင်သွင်းဖို့ ဗိုလ်မှူးကြီး ထွန်းမြတ်ရွှေ၊ တပ်မတော်သားကိုယ်စားလှယ်ကို ဖိတ်ခေါ် ပါတယ်။
</speech>
<speech><mp id='000'>ဗိုလ်မှူးကြီးထွန်းမြတ်ရွှေ(တပ်မတော်သားကိုယ်စားလှယ်)</mp>လေးစားအပ်ပါသော ပြည်သူ့ လွှတ်တော်ဥက္ကဋ္ဌနှင့် လွှတ်တော်ကိုယ်စားလှယ်များ မင်္ဂလာပါလို့ ဦးစွာနှုတ်ခွန်းဆက်သအပ်ပါတယ်။ ကျွန်တော်ကတော့ တပ်မတော်သားပြည်သူ့လွှတ်တော်ကိုယ်စားလှယ် ဗိုလ်မှူးကြီးထွန်းမြတ်ရွှေ ဗိုလ်မှူးကြီးအောင်တာနဲ့ အတည်ပြုချက်က ဖြစ်ပါတယ်။ ကျွန်တော့်အနေနဲ့ အခန်း(၄)၊ ပုဒ်မ ၅ ပုဒ်မခွဲ(ဂ)မှာပါဝင်တဲ့ အတိုင်ပင်ခံပုဂ္ဂိုလ်သည် ဤဥပဒေပါရည်ရွယ်ချက်များ အောင်မြင်စေရေးအတွက် အစိုးရအဖွဲ့၊ ဌာနဆိုင်ရာများ၊ အဖွဲ့အစည်း များ၊ အသင်းအဖွဲ့များ၊ လူပုဂ္ဂိုလ်များနှင့် ဆက်သွယ်ဆောင်ရွက်နိုင်သည်ဆိုတဲ့ အဆိုနှင့်ပတ်သက်ပြီး Power Point အသုံးပြုဆွေးနွေးတင်ပြသွားမှာဖြစ်ပါတယ်။ ပုဒ်မခွဲမှာပါတဲ့ အတိုင်ပင်ခံပုဂ္ဂိုလ်သည် ဤဥပဒေပါ ရည်ရွယ်ချက်များအောင်မြင်စေရန်အတွက် အစိုးရအဖွဲ့၊ ဌာနဆိုင်ရာများ၊ အဖွဲ့အစည်း များ၊ အသင်းအဖွဲ့များ၊ လူပုဂ္ဂိုလ်များနှင့်ဆက်သွယ်ဆောင်ရွက်နိုင်သည်ဆိုတဲ့ အဆိုပြု ပြဋ္ဌာန်းချက် အစား ဤဥပဒေပါရည်ရွယ်ချက်များ အောင်မြင်စေရန်အတွက်ကို ပယ်ဖျက်ပြီးတော့ အတိုင်ပင်ခံ ပုဂ္ဂိုလ်ဟာ အစိုးရအဖွဲ့၊ အုပ်ချုပ်ရေးနှင့်သက်ဆိုင်သော ဌာနဆိုင်ရာများ၊ အဖွဲ့အစည်းများ၊ အသင်း အဖွဲ့များ၊ လူပုဂ္ဂိုလ်များနှင့်ဆက်သွယ်နိုင်ရသည်ဆိုတဲ့ စကားရပ်ကို အစားထိုးပြင်ဆင်ဖို့ အဆိုပြု တင်သွင်းတာဖြစ်ပါတယ်။ အကျိုးအကြောင်းဖော်ပြချက်အနေနဲ့ ဖွဲ့စည်းပုံအခြေခံဥပဒေအရ အာဏာ ခွဲဝေသုံးစွဲခြင်းရဲ့ ရည်ရွယ်ချက်ဟာ တစ်ဦးတစ်ယောက်က ဥပဒေပြုခြင်း၊ ဥပဒေရဲ့ အကျိုး သက်ရောက်မှုကိုပြုခြင်းနဲ့ ဥပဒေရဲ့ အနက်အဓိပ္ပာယ်ကောက်ယူခြင်းတို့ရဲ့ အကျိုးဆက်ကြောင့် အစိုးရမှ နိုင်လွန်မင်းထက်ပြုနိုင်ခြင်း၊ တရားမဲ့ထင်သလိုပြု နိုင်ခြင်းနဲ့ မတော်မတရားပြုနိုင်ခြင်းတို့ကို ကာကွယ်တားဆီးရန် ဖြစ်ပါတယ်။ အာဏာခွဲဝေသုံးစွဲခြင်းရဲ့ သဘောတရားအရ ဥပဒေပြုရေး၊ အုပ်ချုပ်ရေးနှင့်တရားစီရင်ရေးကဏ္ဍသုံးရပ်ဟာ သီးခြားလွတ်လပ်စွာ ပိုင်းခြားဆောင်ရွက်တယ်ဆို ပေမယ့်လို့ လုံးဝတစ်သီးတစ်ခြား ရပ်တည်ခြင်းမျိုးမဟုတ်ဘဲနဲ့ အပြန်အလှန်ထိန်းကျောင်းခြင်း သဘောကဏ္ဍတစ်ခုနှင့်တစ်ခု ထိန်းကျောင်းဆောင်ရွက်မှုအရ တတ်နိုင်သမျှ ပိုင်းခြားဆောင်ရွက်ခြင်း သဘောကို ဆိုလိုခြင်းဖြစ်ပါတယ်။ ဒါကြောင့် အတိုင်ပင်ခံပုဂ္ဂိုလ်သည် နိုင်ငံတော်သမ္မတ၏ အတိုင် ပင်ခံပုဂ္ဂိုလ်သာ ဖြစ်သင့်တဲ့အတွက်ကြောင့် အုပ်ချုပ်ရေးနှင့်သက်ဆိုင်သော ကိစ္စရပ်များသာ အကြံပြု နိုင်ရေးအတွက် ဆက်သွယ်သင့်ကြောင်း ကျိုးကြောင်းပြတင်ပြလိုပါတယ်။ ထို့ကြောင့် ကျွန်တော့်၏ ပြင်ဆင်ချက်အဆိုအား လွှတ်တော်မှ အတည်ပြု ပေးနိုင်ပါရန် တင်ပြအပ်ပါတယ်။ ကျွန်တော့်အနေနဲ့ ဒီအဆိုတွေနှင့်ပတ်သက်လို့ရှိရင် ဖွဲ့စည်းပုံအခြေခံဥပဒေနှင့်အညီ ပြင်ဆင်နိုင်ဖို့အတွက် ကျွန်တော်တို့ တင်ပြခြင်းဖြစ်ပါတယ်။ ဒီအဆိုတွေနဲ့ပတ်သက်ပြီး ကျွန်တော်တို့ရဲ့ တင်ပြချက်အဆိုတွေကို လက်ခံခြင်း မပြု ဘဲ မဲခွဲဆုံးဖြတ်မယ်ဆိုလို့ရှိရင်တော့ တပ်မတော်သားကိုယ်စားလှယ်များအနေနဲ့ ဆုံးဖြတ်ချက် အပေါ်မှာ ကန့်ကွက်ပြီး မဲပေးခြင်းပြုလုပ်မှာမဟုတ်ကြောင်း ကြို တင်တင်ပြအပ်ပါတယ်။ ကျေးဇူးတင် ပါတယ်။ (ဩဘာသံများ)</speech>
<speech type='speaker'> ဥပဒေကြမ်းကော်မတီ၏သဘောထားပြောပါ။</speech>
<speech><mp id='173'>ဦးဝေလှိုင်ထွန်း(အဖွဲ့ဝင်၊ ဥပဒေကြမ်းကော်မတီ)</mp> အစိုးရအဖွဲ့ဆိုတာကလည်း အုပ်ချုပ်ရေး အဖွဲ့ပဲဖြစ်ပါတယ်။ ဒါကြောင့်မို့လို့ အုပ်ချုပ်ရေးနှင့်ဆိုင်တဲ့စကားရပ်တွေကို ထပ်ပြီးတော့ ထပ်မံ ထည့်သွင်းဖို့မသင့်ပါဘူး။ ဒါကြောင့်မို့လို့ အမျိုးသားလွှတ်တော်ရဲ့ အတည်ပြုချက်အတိုင်းပဲ အတည် ပြု ပေးပါရန် ဖြစ်ပါတယ်ခင်ဗျား။ (ဩဘာသံများ)</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၅ အပိုဒ်ခွဲ(ဂ)နှင့်စပ်လျဉ်းပြီး ဥပဒေကြမ်းကော်မတီက အမျိုးသားလွှတ်တော်ရဲ့ အတည်ပြုချက်အတိုင်းသဘောတူထားပါတယ်။ ဗိုလ်မှူးကြီးထွန်းမြတ်ရွှေက ပြင်ဆင်ချက်အဆို တင်သွင်းဆွေးနွေးသွားတဲ့အတွက် အပိုဒ် ၅ အပိုဒ်ခွဲ(ဂ) ကိုစက်ခလုတ်အသုံးပြု၍ မဲခွဲဆုံးဖြတ်ပါမယ်။ ဥပဒေကြမ်းကော်မတီရဲ့ အတည်ပြုချက်ကို ထောက်ခံ သူများပါက အမျိုးသားလွှတ်တော်ရဲ့ အတည်ပြုချက်က အတည်ဖြစ်ပါမယ်။ ကန့်ကွက်သူများပါက ဗိုလ်မှူးကြီးထွန်းမြတ်ရွှေရဲ့ ပြင်ဆင်ချက်က အတည်ဖြစ်ပါမယ်။ ဆန္ဒမဲပေးဖို့ အသင့်ဖြစ်စေလိုပါတယ်။ ဆန္ဒမဲပေးနိုင်ကြပါပြီ။
</speech>
<speech type='speaker'>
အခု ဆန္ဒမဲပေးလို့ပြီးပါပြီ။ ရရှိတဲ့ဆန္ဒမဲစာရင်းကို ကြေညာပါမယ်။ ထောက်ခံဆန္ဒမဲ ၂၆၅ မဲ၊ ကန့်ကွက်ဆန္ဒမဲ ၂၅ မဲ၊ ကြားနေဆန္ဒမဲ ၂ မဲဖြစ်ပါတယ်။ ဒါကြောင့် အပိုဒ် ၅ အပိုဒ်ခွဲ(ဂ)သည် အမျိုးသားလွှတ်တော်၏အတည်ပြုချက်အတိုင်း ဤဥပဒေကြမ်း၏အစိတ်အပိုင်းဖြစ်ကြောင်း အတည် ပြု ကြေညာပါတယ်။ (ဩဘာသံများ)
</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၅ အပိုဒ်ခွဲ(ဃ)နှင့်စပ်လျဉ်းပြီး ပြင်ဆင်ချက်အဆိုတင်သွင်းဖို့ ဗိုလ်မှူးကြီးထွန်းမြတ်ရွှေ တပ်မတော်သားကိုယ်စားလှယ်ကို ဖိတ်ခေါ် ပါတယ်။
</speech>
<speech><mp id='000'>ဗိုလ်မှူးကြီးထွန်းမြတ်ရွှေ(တပ်မတော်သားကိုယ်စားလှယ်)</mp>လွှတ်တော်ကိုယ်စားလှယ် များခင်ဗျား။ အခန်း(၄) အပိုဒ် ၅ အပိုဒ်ခွဲ(ဃ)နှင့်ပတ်သက်ပြီး ဆက်လက်အကြံပြု ဆွေးနွေးမှာ ဖြစ်ပါတယ်။ Power point သုံးစွဲခွင့်ပြုပါခင်ဗျား။ ကျွန်တော်တို့ အဲဒီအခန်းမှာပါဝင်တဲ့ အတိုင်ပင်ခံ ပုဂ္ဂိုလ်သည် ရာထူးအလျောက်ရရှိသည့် လစဉ် ချီးမြှင့်ငွေ၊ စရိတ်၊ အဆောင်အယောင်နှင့် အခွင့်အရေးများကို ခံစားခွင့်ရှိသည်လို့ ပါရှိပါတယ်။ အဆိုပြုပြဋ္ဌာန်းချက်များပါ စကာရပ်များအနက် အတိုင်ပင်ခံပုဂ္ဂိုလ်ရဲ့ ရာထူးကို မည်သည့်အဆင့်နှင့်တူညီသည်ကို တိကျစွာဖော်ပြရန် လိုအပ်မှာ ဖြစ်ကြောင်း အကြံပြုလိုပါတယ်။ ကျိုးကြောင်းဖော်ပြချက်အနေနဲ့ ဤဥပဒေမှာ အတိုင်ပင်ခံပုဂ္ဂိုလ် အဖြစ် သတ်မှတ်ထားတဲ့ ပြည်ထောင်စုဝန်ကြီးတာဝန် ပေးအပ်ခြင်းခံထားရသူဟာ ပြည်ထောင်စု အဆင့်ဝန်ကြီးတာဝန်အတွက် သတ်မှတ်ထားတဲ့ ချီးမြှင့်ငွေ၊ စရိတ်နှင့် အဆောင်အယောင်တွေကို ခံစားပြီးဖြစ်တယ်လို့ ပါရှိတဲ့အတွက်ကြောင့် သိရှိရတဲ့အတွက်ကြောင့်မို့လို့ တင်ပြခြင်းဖြစ်ကြောင်း ကျွန်တော်ရဲ့ အဆိုကို မှတ်တမ်းတင်ပေးနိုင်ပါရန် တင်ပြအပ်ပါတယ်။ ကျွန်တော်တို့ နိုင်ငံတော်၏အတိုင်ပင်ခံပုဂ္ဂိုလ်ဆိုင်ရာဥပဒေကြမ်းကို ၂၀၁၆ ခုနှစ်၊ ဧပြီလ ၄ ရက်နေ့မှာ ကျင်းပပြုလုပ်တဲ့ ပြည်သူ့လွှတ်တော် ပုံမှန်အစည်းအဝေး (၁၇)ရက်မြောက်နေ့ နံနက်မှာ လွှတ်တော်ကိုယ်စားလှယ်များထံကို ဖြန့်ဝေခဲ့တာဖြစ်ပါတယ်။ ပြည်သူ့လွှတ်တော် ဥပဒေကြမ်း ကော်မတီကလည်း အဲဒီနေ့ နံနက်ပိုင်းမှာပဲ ကော်မတီအစည်းအဝေးကို ကျင်းပပြုလုပ်ပြီးတော့ အစီရင်ခံစာကို နေ့လယ်ပိုင်းမှာ လွှတ်တော်သို့ ဖတ်ကြားတင်ပြခဲ့တာဖြစ်ပါတယ်။ တစ်နည်းအားဖြင့် တစ်နေ့တာ အချိန်ကာလအတွင်းမှာပဲ လွှတ်တော်ကိုယ်စားလှယ်များထံကို ဥပဒေကြမ်းဖြန့်ဝေခြင်း၊ ဥပဒေကြမ်းကော်မတီအစည်းအဝေးပြုလုပ်ခြင်း၊ အစီရင်ခံစာဖတ်ကြားခြင်းတို့ကို ဆောလျင်စွာ ဆောင်ရွက်ခဲ့တာကို တွေ့ရှိရပါတယ်။ ယခုကဲ့သို့ ဥပဒေတစ်ရပ်ကို ပြဌာန်းရာမှာ ဖွဲ့စည်းပုံအခြေခံ ဥပဒေနှင့်အညီ အချိန်ယူပြီး နိုင်ငံတော်၏ရေရှည်အကျိုးစီးပွားအတွက် သေချာစွာညှိနှိုင်းတိုင်ပင် ဆွေးနွေးပြီးတော့ အကြံဉာဏ်များရယူပြီးမှသာ ပြီးပြည့်စုံတဲ့ ဥပဒေတစ်ရပ်ပေါ်ပေါက်လာမှာဖြစ် တယ်လို့ ယုံကြည်ပါတယ်။ ဥပဒေပြုရေးတာဝန်ထမ်းဆောင်ရတဲ့ ကျွန်တော်တို့ လွှတ်တော် ကိုယ်စားလှယ်များအနေဖြင့် ဥပဒေပြု ရာမှာ တာဝန်ယူမှု၊ တာဝန်ခံမှုများရှိရန် သတိချပ်သင့်ပါကြောင်း တင်ပြရင်း ကျွန်တော့်ရဲ့ ဆွေးနွေးမှုကို နိဂုံးချုပ်ပါတယ်။ ကျေးဇူးတင်ပါတယ်။ (ဩဘာသံများ)</speech>
<speech type='speaker'>ဥပဒေကြမ်းကော်မတီရဲ့ သဘောထားပြောပါ။</speech>
<speech><mp id='173'>ဦးဝေလှိုင်ထွန်း(အဖွဲ့ဝင်၊ ဥပဒေကြမ်းကော်မတီ)</mp> ဒီဥပဒေကြမ်း အပိုဒ် ၈ မှာက ပြည်ထောင်စုလွှတ်တော်သည် လိုအပ်သောနည်းဥပဒေများကို ပြဋ္ဌာန်းနိုင်သည်ဆိုပြီးတော့ ပြဋ္ဌာန်းပြီး ဖြစ်ပါတယ်။ အဲဒါကြောင့် ရာထူး၊ အဆင့်အတန်းနှင့် ဖော်ပြရန်ဆိုတာက နည်းဥပဒေနဲ့သာ သက်ဆိုင်ပါတယ်။ ဒါကြောင့်မို့လို့ အမျိုးသားလွှတ်တော်ရဲ့ အတည်ပြုချက်အတိုင်းပဲ ဆက်လက် အတည်ပြု ပေးပါ။ (ဩဘာသံများ)</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၅ အပိုဒ်ခွဲ(ဃ)နှင့်စပ်လျဉ်းပြီး ဥပဒေကြမ်းကော်မတီက အမျိုးသားလွှတ်တော်ရဲ့ အတည်ပြုချက်အတိုင်း သဘောတူထားပါတယ်။ ဗိုလ်မှူးကြီးထွန်းမြတ်ရွှေက ပြင်ဆင်ချက်အဆို တင်သွင်းဆွေးနွေးသွားတဲ့အတွက် အပိုဒ် ၅ အပိုဒ်ခွဲ(ဃ)ကို စက်ခလုတ်အသုံးပြု၍ မဲခွဲဆုံးဖြတ်ပါမယ်။ ဥပဒေကြမ်းကော်မတီရဲ့ အတည်ပြုချက်ကို ထောက်ခံသူများပါက အမျိုးသားလွှတ်တော်ရဲ့ အတည်ပြုချက်က အတည်ဖြစ်ပါမယ်။ ကန့်ကွက်သူ များပါက ဗိုလ်မှူးကြီးထွန်းမြတ်ရွှေရဲ့ ပြင်ဆင်ချက်က အတည်ဖြစ်ပါမယ်။ ဆန္ဒမဲပေးဖို့ အသင့်ဖြစ် စေလိုပါတယ်။ ဆန္ဒမဲပေးနိုင်ကြပါပြီ။
</speech>
<speech type='speaker'>
အခု ဆန္ဒမဲပေးလို့ပြီးပါပြီ။ ရရှိတဲ့ဆန္ဒမဲစာရင်းကို ကြေညာပါမယ်။ ထောက်ခံ ဆန္ဒမဲ ၂၆၄ မဲ၊ ကန့်ကွက်ဆန္ဒမဲ ၂၀ မဲနှင့် ကြားနေဆန္ဒမဲ ၅ မဲဖြစ်ပါတယ်။ ဒါ့ကြောင့် အပိုဒ် ၅ အပိုဒ်ခွဲ (ဃ)သည် အမျိုးသားလွှတ်တော်၏ အတည်ပြုချက်အတိုင်း ဤဥပဒေကြမ်း၏အစိတ်အပိုင်းဖြစ် ကြောင်း အတည်ပြုကြေညာပါတယ်။ (ဩဘာသံများ)
</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၇ နှင့်စပ်လျဉ်းပြီး ပြင်ဆင်ချက် အဆိုတင်သွင်းဖို့ ကျောင်းကုန်းမဲဆန္ဒနယ်မှ ဦးသိန်းထွန်းကို ဖိတ်ခေါ်ပါတယ်။
</speech>
<speech><mp id='165'>ဦးသိန်းထွန်း(ကျောင်းကုန်းမဲဆန္ဒနယ်)</mp> ဥက္ကဋ္ဌကြီးခင်ဗျား။ ကျွန်တော့်အနေနဲ့ ကန့်လန့်ဖြတ် ဇယားရဲ့ အမှတ်စဉ် ၁၃ အခန်း(၅) အပိုဒ် ၇ ကို ဆွေးနွေးသွားမှာဖြစ်ပါတယ်။ မူလ အဆိုပြု ပြဋ္ဌာန်းချက်ကတော့ ဤဥပဒေသည် ဒုတိယအကြိမ် ပြည်ထောင်စုလွှတ်တော် သက်တမ်းကာလတွင် တာဝန်ထမ်းဆောင်သည့် နိုင်ငံတော်သမ္မတ၏ သက်တမ်းကာလအတွက်သာ ဖြစ်စေရမည်ဆိုပြီးတော့ ကျွန်တော်တို့ အဆိုပြု ပြဋ္ဌာန်းချက်မှာ ဒီအတိုင်းပဲ တင်ပြထားပါတယ်။ ကျွန်တော့်အနေနဲ့ ဒီအပိုဒ် ၇ ကို ပယ်ဖျက်ဖို့ ကျွန်တော် အဆိုတင်သွင်းမှာဖြစ်ပါတယ်။ ကျိုးကြောင်းဖော်ပြချက်အနေနဲ့ကတော့ ဥပဒေ ဟူသည် စည်းမျဉ်းတစ်ရပ်ပင်ဖြစ်ပါသည်။ စည်းမျဉ်းဟူတဲ့ရေရှည်အကျိုးစီးပွားကို မျှော်ကိုးပြီးတော့ ရေးဆွဲရခြင်းဖြစ်ပါတယ်။ နောင်အနာဂတ်မှာအကျိုးဖြစ်ထွန်းစေဖို့ ရည်ရွယ်ချက်ဖြင့် ပြဋ္ဌာန်း ခြင်းလည်းဖြစ်ပါတယ်။ ယခု ဥပဒေဟာ နိုင်ငံတော်သမ္မတ၏ သက်တမ်းငါးနှစ်အတွင်းသာ ပြဋ္ဌာန်း ထားခြင်းဖြစ်ပါတယ်။ တိုင်းပြည်အတွက် အကျိုးများမယ်ဆိုလျှင်တော့ မည်သည့်ဥပဒေကိုပဲ ပြဋ္ဌာန်း ပြဋ္ဌာန်း။ ရာစုနှစ်ပေါင်းများစွာအတွက် ပြဋ္ဌာန်းရမည်ဖြစ်ပါတယ်။ နောင်ဘယ်အစိုးရပဲတက်တက် ဒီဥပဒေကို ပြင်ဆင်ခြင်း၊ အစားထိုးခြင်း၊ ရုပ်သိမ်းခြင်း၊ အသစ်ပြန်လည် ရေးဆွဲခြင်းတို့ကို ဆောင်ရွက်သွားနိုင်ပါတယ်။ တစ်ခါသုံးတဲ့ဥပဒေမဖြစ်သင့်ပါဘူးခင်ဗျား။ အချုပ် တင်ပြလိုတာကတော့ ဒီဥပဒေ မူကြမ်းဟာ အမျိုးသားလွှတ်တော်ကိုယ်စားလှယ် ဥပဒေကြမ်းကော်မတီဝင်မှ စတင်ရေးဆွဲပြီး အမျိုးသားလွှတ်တော် ဥပဒေကြမ်းကော်မတီ၊ ပြည်သူ့လွှတ်တော် ဥပဒေကြမ်းကော်မတီတို့ထံ ရောက်ရှိပြီး ဆွေးနွေးအကြံပြု ကာ ပြည်သူ့လွှတ်တော်သို့ ရောက်ရှိလာခြင်းပဲဖြစ်ပါတယ်။ ဥပဒေကြမ်း ကော်မတီများဟာ လွှတ်တော်များရဲ့ ဥပဒေပညာရှင်များစွာနဲ့ ရွေးချယ်ဖွဲ့စည်းထားရှိပြီး လွှတ်တော် များရဲ့ သဘောတူညီချက်နဲ့ ဖွဲ့စည်းပေးထားတဲ့ အဖွဲ့များဖြစ်သလို လွှတ်တော်ကို တာဝန်ခံရမှာ ဖြစ်ပါတယ်။ နိုင်ငံတော်နှင့် နိုင်ငံသားများအတွက် အကျိုးရှိပြီး အားလုံးလိုက်နာနိုင်တဲ့ ဖွဲ့စည်းပုံ အခြေခံဥပဒေနှင့်ညီတဲ့ ဥပဒေမျိုးဖြစ်သင့်ပါတယ်။ နိုင်ငံတော်၏ အတိုင်ပင်ခံပုဂ္ဂိုလ်ဆိုင်ရာဥပဒေဟာ အင်မတန်မှ အရေးကြီးပြီးတော့ အရေးပါတဲ့ဥပဒေတစ်ရပ်လို့ သုံးသပ်မိတဲ့အတွက်ကြောင့် ကျွန်တော့် အနေနဲ့ အချိန်ယူပြီး ဆောင်ရွက်ရမှာဖြစ်သလို အမှားအယွင်းအနည်းဆုံးနဲ့ အမှန်ကန်ဆုံး ဥပဒေ ကောင်းတစ်ရပ်ပေါ်ပေါက်လာဖို့လည်း အရေးကြီးပါတယ်။ ကျွန်တော့်အနေနဲ့ ဒီဥပဒေကို ကန့်ကွက် နေခြင်းမဟုတ်ပါဘူး။ ပထမအကြိမ် လွှတ်တော်သက်တမ်းမှာလည်း ဥပဒေများစွာကို ဝင်ရောက် ပါဝင်ဆွေးနွေးခဲ့ဖူးပါတယ်။ အဲဒီတုန်းက ဥပဒေကြမ်းကော်မတီရယ်၊ သက်ဆိုင်တဲ့ လွှတ်တော် ကော်မတီတွေရယ်၊ ဆွေးနွေးမယ့် ယနေ့ ကျွန်တော်တို့ လွှတ်တော် ကိုယ်စားလှယ်တွေရယ်၊ လွှတ်တော် ဥပဒေရေးရာနှင့် အထူးကိစ္စရပ်များ လေ့လာဆန်းစစ်သုံးသပ်ရေးကော်မရှင်ရယ်၊ အစိုးရအပိုင်းက အနည်းဆုံး ဒုတိယဝန်ကြီးအဆင့်ရယ်၊ ဥပဒေဆိုင်ရာပညာရှင်တွေရယ်၊ ရှေ့နေချုပ်ရုံးက ပညာရှင် တွေရယ် တွေ့ဆုံပြီးတော့ အကျေအလည်ဆွေးနွေးပြီးမှ ယနေ့လို လွှတ်တော်ထဲကို ဆွေးနွေးတင်ပြ အတည်ပြုချက်ရခြင်းလည်း ဖြစ်ပါတယ်။ ကျွန်တော်တို့ ဒီနေ့ ဆွေးနွေးပွဲက ကျွန်တော်တို့ တင်ပြတဲ့ပုဂ္ဂိုလ်တွေနဲ့ ဥပဒေကြမ်းကော်မတီနဲ့ နှစ်ဦး မဲခွဲဆုံးဖြတ်ပြီးတော့မှ ဆောင်ရွက်တဲ့အနေအထားမှာ ယနေ့ တွေ့ရှိရမှာဖြစ်ပါတယ်။ သို့သော် လည်းပဲ တကယ်လို့များ ရှေ့နေချုပ်ရုံးက ဥပဒေပညာရှင်များရှိမယ်ဆိုရင်တော့ နဂိုတုန်းကတော့ ပညာရှင်ရဲ့ အခန်းကဏ္ဍသဘောထားကိုလည်း မေးလို့ရတဲ့အတွက်ကြောင့် ကျွန်တော်တို့က အမှား အမှန်ကို အတိအကျရရှိခြင်းဖြစ်ပါတယ်။ ဒီဥပဒေကြမ်းကို အချက်အလက်ပြည့်ပြည့်စုံစုံနဲ့ ကျယ်ကျယ် ပြန့်ပြန့်ဖြစ်စေချင်တာ ကျွန်တော်တို့ရဲ့ တကယ့်သဘောထားပါ။ ဥပဒေမှာ နိဒါန်း၊ အမည်နှင့် အဓိပ္ပာယ်ဖော်ပြချက်၊ ရည်ရွယ်ချက်များ၊ တာဝန်ပေးအပ်ခြင်း၊ တာဝန်၊ လုပ်ပိုင်ခွင့်၊ ရပိုင်ခွင့်များ၊ အထွေထွေ အခန်း(၅)အထိပါဝင်ပြီးတော့ ပုဒ်မပေါင်း(၈)ခုရှိပါတယ်။ စာမျက်နှာအားဖြင့်ကြည့်မယ် ဆိုရင် နှစ်မျက်နှာသာသာပဲရှိပါတယ်။ ဒုတိယအကြိမ် လွှတ်တော်ရဲ့ ပထမဆုံးအကြိမ် အတည်ပြု ဆောင်ရွက်တဲ့ဥပဒေလည်းဖြစ်တဲ့အတွက်ကြောင့် အင်မတန်မှ အရည်အသွေးပြည့်မီတဲ့ ဥပဒေကောင်း တစ်ရပ်ပေါ်ပေါက်လာစေရေးအတွက် ကျွန်တော်တို့ ယခုလို တင်ပြဆွေးနွေးခြင်းဖြစ်ပါတယ်။ ဒါကြောင့်မို့လို့ ယခုကဲ့သို့ နိုင်ငံတော်အတွက် အရေးပါသည့်ဥပဒေတစ်ရပ်ကို ပြဌာန်းသည့်အခါမှာ အချိန်ယူပြီးတော့ သေချာစွာညှိနှိုင်းတိုင်ပင်ပြီးနောက် နိုင်ငံတော်အတွက် ရေရှည်တည်တံ့မယ့်ဥပဒေ များ၊ ယင်းမှတစ်ဆင့် နိုင်ငံတော်အတွက် လက်တွေ့ရှိမည့် institution များကို တည်ဆောက်နိုင်ပါရန် ရည်ရွယ်သင့်ပါတယ်။ ဒီဥပဒေကြမ်းနှင့်စပ်လျဉ်းပြီးတော့ Constitutiond Good-Faith Principles အရ အတိုင်ပင်ခံပုဂ္ဂိုလ် Individud ဆိုခြင်းထက် အတိုင်ပင်ခံပုဂ္ဂိုလ်များအတွက် Institution တည်ဆောက်ခြင်းကို ဇောင်းပေးစဉ်းစားသင့်ပါကြောင်း ကျွန်တော့်အနေနဲ့ စိတ်ကောင်းစေတနာဖြင့် အကြံပြု ဆွေးနွေးတင်ပြရင်း ကျွန်တော့်ရဲ့ အပိုဒ် ၇ မှာပါရှိသော ဒီဥပဒေကို ပြင်ဆင်နိုင်ဖို့အတွက် လွှတ်တော်က အတည်ပြု ဆုံးဖြတ်ပေးပါရန် လေးစားစွာတင်ပြရင်း နိဂုံးချုပ်အပ်ပါတယ်။ အားလုံးကို ကျေးဇူးတင်ပါတယ်။ (ဩဘာသံများ)</speech>
<speech type='speaker'>ဥပဒေကြမ်းကော်မတီရဲ့ သဘောထားပြောပါ။</speech>
<speech><mp id='173'>ဦးဝေလှိုင်ထွန်း(အဖွဲ့ဝင်၊ ဥပဒေကြမ်းကော်မတီ)</mp> ဒီဥပဒေကတော့ နိုင်ငံတော်နဲ့ နိုင်ငံသားတို့အတွက် အခြေအနေအချိန်အခါအရ လိုအပ်သည်ဖြစ်တဲ့အတွက် လိုအပ်ချက်ကို ဒုတိယ အကြိမ် လွှတ်တော်သက်တမ်းအတွက်သာ သီးခြားပြဋ္ဌာန်းထားခြင်းဖြစ်ပါတယ်။ အဲဒီအပိုဒ်ကို ပယ်ဖျက်ဖို့ လုံးဝမသင့်ပါဘူး။ ဒါကြောင့်မို့လို့ အမျိုးသားလွှတ်တော်ရဲ့ အတည်ပြုချက်အတိုင်းပဲ လွှတ်တော်က အတည်ပြု ပေးပါရန်ဖြစ်ပါတယ်။ (ဩဘာသံများ)</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ အပိုဒ် ၇ နှင့်စပ်လျဉ်းပြီး ဥပဒေကြမ်း ကော်မတီက အမျိုးသားလွှတ်တော်ရဲ့ အတည်ပြုချက်အတိုင်း သဘောတူထားပါတယ်။ ဦးသိန်းထွန်း က ပြင်ဆင်ချက်အဆိုတင်သွင်းဆွေးနွေးသွားတဲ့အတွက် အပိုဒ် ၇ ကို စက်ခလုတ်အသုံးပြု၍ မဲခွဲဆုံးဖြတ်ပါမယ်။ ဥပဒေကြမ်းကော်မတီရဲ့ အတည်ပြုချက်ကို ထောက်ခံသူများပါက အမျိုးသား လွှတ်တော်ရဲ့ အတည်ပြုချက်က အတည်ဖြစ်ပါမယ်။ ကန့်ကွက်သူများပါက ဦးသိန်းထွန်းရဲ့ ပြင်ဆင်ချက်က အတည်ဖြစ်ပါမယ်။ ဆန္ဒမဲပေးဖို့ အသင့်ဖြစ်စေလိုပါတယ်။ ဆန္ဒမဲပေးနိုင်ကြပါပြီ။
</speech>
<speech type='speaker'>
ယခု ဆန္ဒမဲပေးလို့ပြီးပါပြီ။ ရရှိတဲ့ဆန္ဒမဲစာရင်းကို ကြေညာပါမယ်။ ထောက်ခံ ဆန္ဒမဲ ၂၆၁ မဲ၊ ကန့်ကွက်ဆန္ဒမဲ ၂၂ မဲနှင့် ကြားနေဆန္ဒမဲ ၄ မဲဖြစ်ပါတယ်။ ဒါ့ကြောင့် အပိုဒ် ၇ သည် အမျိုးသားလွှတ်တော်၏ အတည်ပြုချက်အတိုင်း ဥပဒေကြမ်း၏အစိတ်အပိုင်းဖြစ်ကြောင်း ကြေညာ ပါတယ်။ (ဩဘာသံများ)
</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ နိုင်ငံတော်၏အတိုင်ပင်ခံပုဂ္ဂိုလ်ဆိုင်ရာ ဥပဒေကြမ်းကို လွှတ်တော်ကိုယ်စားလှယ်များက ပြင်ဆင်ချက်အဆိုတင်သွင်းခြင်း၊ ဆွေးနွေးဆုံးဖြတ် ခြင်းများ ပြုလုပ်ခဲ့ပြီးဖြစ်ပါတယ်။ ယခု ဒီဥပဒေကြမ်းတစ်ရပ်လုံးနဲ့စပ်လျဉ်းပြီး အတည်ပြုရန် လွှတ်တော်ရဲ့ သဘောထားရယူပါမယ်။ နိုင်ငံတော်၏အတိုင်ပင်ခံပုဂ္ဂိုလ်ဆိုင်ရာဥပဒေကြမ်းနှင့် စပ်လျဉ်း၍ အမျိုးသားလွှတ်တော်ရဲ့ အတည်ပြုချက်အတိုင်း ပြင်ဆင်ချက်မရှိ အတည်ပြုရန် လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'> သဘောမတူသူရှိပါသလားခင်ဗျား။</speech>
<speech><mp id='000'>တပ်မတော်သားကိုယ်စားလှယ်များ</mp>ရှိပါတယ်။</speech>
<p>သဘောမတူကြောင်း ပြသသည့်အနေဖြင့် တပ်မတော်သားလွှတ်တော်ကိုယ်စားလှယ်အားလုံး မတ်တတ်ရပ်ကြပါသည်။</p>
<speech type='speaker'>
ရပါပြီ။ ထိုင်နိုင်ပါပြီ။ သဘောတူသူများတဲ့အတွက် အမျိုးသားလွှတ်တော်မှာ စတင် တင်သွင်းဆွေးနွေးပြီး ပြင်ဆင်ချက်မရှိ အတည်ပြု၍ ပြည်သူ့လွှတ်တော်သို့ ပေးပို့လာသော နိုင်ငံတော်၏အတိုင်ပင်ခံပုဂ္ဂိုလ်ဆိုင်ရာဥပဒေကြမ်းတစ်ရပ်လုံးကို အမျိုးသားလွှတ်တော်၏ အတည်ပြု ချက်အတိုင်း သဘောတူကြောင်း အတည်ပြုကြေညာပါတယ်။ (ဩဘာသံများ)
</speech>
<speech type='speaker'>
ဒီဥပဒေကြမ်းနှင့်စပ်လျဉ်းပြီး ၂၀၁၃ ခုနှစ်၊ ပြည်သူ့လွှတ်တော်ဆိုင်ရာ နည်းဥပဒေ ၁၉၉ အရ ဆက်လက်ဆောင်ရွက်သွားမှာဖြစ်ပါတယ်။
</speech>
</bill>
</section>
</discussion><postface>
ပြည်သူ့လွှတ်တော်ဥက္ကဋ္ဌက ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၁၈)ရက်မြောက်နေ့ ရပ်နားကြောင်းနှင့် အစည်းအဝေး (၁၉)ရက်မြောက်နေ့ ဆက်လက် ကျင်းပမည့် နေ့ရက်နှင့်အချိန်ကိုကြေညာခြင်း ဥက္ကဌ ။ ။ လွှတ်တော်ကိုယ်စားလှယ်များခင်ဗျား။ ယခု ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၁၈)ရက်မြောက်နေ့ကို ရပ်နားပါမယ်။ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၁၉)ရက်မြောက်နေ့ ကျင်းပမည့်ရက်ကို ထပ်မံကြေညာမည်ဖြစ်ကြောင်း နှင့် ယနေ့အစည်းအဝေးပြီးဆုံးကြောင်း ကြေညာပါတယ်။ (ဩဘာသံများ) 
</postface>
</transcript>
</doc>