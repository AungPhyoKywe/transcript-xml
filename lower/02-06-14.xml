<doc>
<docinfo>
<docno>02-06-14.xml</docno>
<term value='02'>ဒုတိယအကြိမ်</term>
<session value='06'/>
<sittingday value='14'> </sittingday>
<legislature value='lower'>ပြည်သူ့လွှတ်တော်</legislature>
<title>
ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေး (၁၄)ရက်မြောက်နေ့မှတ်တမ်း
</title>
<date value='20-11-2017'>၁၃၇၉ ခုနှစ်၊ နတ်တော်လဆန်း ၂ ရက် (၂ဝ၁၇ ခုနှစ်၊ နိုဝင်ဘာလ ၂၀ ရက်) (တနင်္လာနေ့)</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ဒုတိယအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေး (၁၄)ရက်မြောက်နေ့ကို နံနက် ၁၀ နာရီအချိန်၌ စတင်ကျင်းပပါသည်။ ပြည်သူ့လွှတ်တော်အစည်းအဝေးကို ကြီးကြပ်ကွပ်ကဲသူအဖြစ် ပြည်သူ့လွှတ်တော်ဥက္ကဋ္ဌ ဦးဝင်းမြင့် က ဆောင်ရွက်ပြီး၊ အခမ်းအနားမှူးအဖြစ် ဦးတင်ဝင်းအောင်၊ ညွှန်ကြားရေးမှူးချုပ်၊ ပြည်သူ့လွှတ်တော်ရုံးက ဆောင်ရွက်ပါသည်။</p> 
<title>ပြည်သူ့လွှတ်တော် အစည်းအဝေး အထမြောက်ကြောင်းနှင့် စတင်ကျင်းပကြောင်း ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ကျင်းပတဲ့ ဒုတိယအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေး (၁၄)ရက်မြောက်နေ့မှာ ပြည်သူ့လွှတ်တော် လွှတ်တော် အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ပြည်သူ့လွှတ်တော် ကိုယ်စားလှယ် ၄၃၅ ဦးရှိတဲ့အနက် ၃၉၆ ဦး တက်ရောက်ပါတယ်။ အစည်းအဝေးသို့ တက်ရောက် ခွင့်ရှိသူဦးရေ စုစုပေါင်းရဲ့ ၉၁.၀၃ ရာခိုင်နှုန်းရှိတဲ့အတွက် အစည်းအဝေးအထမြောက်ကြောင်းနှင့် စတင်ကျင်းပကြောင်း ကြေညာပါတယ်။ (ဩဘာသံများ)
</speech>
<p>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</p>
<speech type='speaker'>
လွှတ်တော်ကိုယ်စားလှယ်များခင်ဗျား။ အစီအစဉ်များကို ကြိုတင်ဖြန့်ဝေထားတဲ့ အတိုင်း ဆက်လက်ဆောင်ရွက်သွားပါမယ်။
</speech>
<leave>
<title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type='speaker'>
ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များအတွက် ခွင့်ပန်ကြားရန်ဖြစ်ပါတယ်။
</speech>
<speech><mp id='193'>ဒေါက်တာမြင့်သိန်း(အဖွဲ့ဝင်၊ လွှတ်တော်အခွင့်အရေးကော်မတီ)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ယနေ့ ၂၀၁၇ ခုနှစ်၊ နိုဝင်ဘာလ ၂၀ ရက်နေ့ ဒုတိယအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေး (၁၄)ရက်မြောက်နေ့သို့ မတက်ရောက်နိုင်ပါသဖြင့် ခွင့်ပန်ကြားသူ လွှတ်တော်ကိုယ်စားလှယ်များ၏ကိုယ်စား ပြည်သူ့လွှတ်တော် လွှတ်တော်အခွင့်အရေး ကော်မတီအဖွဲ့ဝင် ကျွန်တော် ဒေါက်တာမြင့်သိန်း၊ ညောင်လေးပင်မဲဆန္ဒနယ်က ကိုယ်စားခွင့်ပန်ကြား သွားမှာဖြစ်ပါတယ်ခင်ဗျား။ ပြည်သူ့လွှတ်တော်မှာ ယနေ့တက်ရောက်ခွင့်ရှိသော ကိုယ်စားလှယ် ၄၃၅ ဦးရှိပြီး တက်ရောက်သူကိုယ်စားလှယ် ၃၉၆ ဦးရှိကာ ယနေ့ခွင့်ပန်ကြားသူ ၃၇ ဦးရှိပါတယ်။ ခွင့်ပန်ကြားသူ ကိုယ်စားလှယ်များကတော့ (၁) မြောက်ဥက္ကာပမဲဆန္ဒနယ်မှ ဒေါက်တာသန်းဝင်း ခွင့် ၁ ရက်၊ (၂) မှော်ဘီမဲဆန္ဒနယ်မှ ဦးအောင်ဝင်း ခွင့် ၂ ရက်၊ (၃) ကျောက်တန်းမဲဆန္ဒနယ်မှ ဒေါ်အေးမြမြမျိုး ခွင့် ၁ ရက်၊ လဲချားမဲဆန္ဒနယ်မှ ဦးစိုင်းမွန်း ခွင့် ၅ ရက်၊ (၅) နမ့်စန်မဲဆန္ဒနယ်မှ ဦးဌေးလွင်(ခ)ဦးဒီလုံး ခွင့် ၅ ရက်၊ (၆) အောင်မြေသာစံမဲဆန္ဒနယ်မှ ဒေါက်တာလှမိုးခွင့် ၅ ရက်၊ (၇) ဒဂုံမြို့သစ်(အရှေ့ပိုင်း)မဲဆန္ဒနယ်မှ ဦးနေကျော် ခွင့် ၁ ရက်၊ (၈) ပေါက်ခေါင်းမဲဆန္ဒနယ်မှ ဒေါ်နီနီဒွန်း ခွင့် ၁ ရက်၊ (၉) ပြည်မဲဆန္ဒနယ်မှ ဒေါက်တာဒေါ်ခင်စိုးစိုးကြည် ခွင့် ၁ ရက်၊ (၁၀) သာယာဝတီမဲဆန္ဒနယ်မှ ဦးအောင်မြင့် ခွင့် ၁ ရက်၊ (၁၁) သဲကုန်းမဲဆန္ဒနယ်မှ ဦးအောင်သန်း ခွင့် ၁ ရက်၊ (၁၂) ညောင်ရွှေမဲဆန္ဒနယ်မှ ဦးဝင်းမြင့်ဦး(ခ)ဦးနေမျိုး ခွင့် ၁ ရက်၊ (၁၃) မိုင်းဖြတ်မဲဆန္ဒနယ်မှ ဦးလင်းဇော်ထွန်း ခွင့် ၄ ရက်၊ (၁၄) သနပ်ပင်မဲဆန္ဒနယ်မှ ဦးမြင့်ဦး ခွင့် ၁ ရက်၊ (၁၅) ပေါင်မဲဆန္ဒနယ်မှ ဒေါ်မိကွန်ချမ်း ခွင့် ၁ ရက်၊ (၁၆) ကောလင်းမဲဆန္ဒနယ်မှ ဦးမျိုးဇော်အောင် ခွင့် ၅ ရက်၊ (၁၇) မိုင်းပျဉ်းမဲဆန္ဒနယ်မှ ဦးစိုင်းထွန်းစိန် ခွင့် ၂ ရက်၊ (၁၈) ကွန်ဟိန်းမဲဆန္ဒနယ်မှ ဒေါ်နန်းခင်စော ခွင့် ၁ ရက်၊ (၁၉) ဟိုပန်မဲဆန္ဒနယ်မှ ဦးကျင်ဝမ်း ခွင့် ၅ ရက်၊ (၂၀) ခေါင်လန်ဖူးမဲဆန္ဒနယ်မှ ဦးအာမိုးဆီ ခွင့် ၅ ရက်၊ (၂၁) ဆော့လော်မဲဆန္ဒနယ်မှ ဦးလာမာလေး ခွင့် ၅ ရက်၊ (၂၂) မံစီမဲဆန္ဒနယ်မှ ဦးချင်းဖေလင်း ခွင့် ၅ ရက်၊ (၂၃) ပင်လောင်းမဲဆန္ဒနယ်မှ ဦးခွန်မောင်သောင်း ခွင့် ၃ ရက်၊ (၂၄) သီပေါမဲဆန္ဒနယ်မှ ဦးစိုင်းသန့်ဇင် ခွင့် ၂ ရက်၊ (၂၅) ကန့်ဘလူမဲဆန္ဒနယ်မှ ဒေါက်တာလှိုင်မြင့်ဟန် ခွင့် ၂ ရက်၊ (၂၆) လောင်းလုံးမဲဆန္ဒနယ်မှ ဒေါ်ခင်စန္ဒီ ခွင့် ၁ ရက်၊ (၂၇) မြောင်မဲဆန္ဒနယ်မှ ဦးဌေးငွေ ခွင့် ၅ ရက်၊ (၂၈) မိုင်းယောင်းမဲဆန္ဒနယ်မှ ဦးစိုင်းထွန်းအောင် ခွင့် ၅ ရက်၊ (၂၉) ရှားတောမဲဆန္ဒနယ်မှ ဒေါ်ဝင့်ဝါထွန်း ခွင့် ၁ ရက်၊ (၃၀) ကန်ပက်လက်မဲဆန္ဒနယ်မှ ဦးစံခင် ခွင့် ၅ ရက်၊ (၃၁) မအူပင်မဲဆန္ဒနယ်မှ ဦးစိန်ဝင်း ခွင့် ၂ ရက်၊ (၃၂) မြင်းခြံမဲဆန္ဒနယ်မှ ဦးသက်လွင်(ခ)ဦးပေါခင် ခွင့် ၅ ရက်၊ (၃၃) ဖျာပုံမဲဆန္ဒနယ်မှ ဦးဝင်းထွဋ် ခွင့် ၄ ရက်၊ (၃၄) တန့်ဆည်မဲဆန္ဒနယ်မှ ဦးမြင့်ထွန်း ခွင့် ၁ ရက်၊ (၃၅) သရက်ချောင်းမဲဆန္ဒနယ်မှ ဦးအောင်စိုး ခွင့် ၁ ရက်၊ (၃၆) တပ်မတော်သားကိုယ်စားလှယ် ဗိုလ်ချုပ်သန်းထွတ်သိန်း ခွင့် ၁ ရက်နှင့် ၊ (၃၇) တပ်မတော်သားကိုယ်စားလှယ် ဗိုလ်မှူးးလွင်မောင်စိုး ခွင့် ၅ ရက် တို့ဖြစ်ကြပါတယ် ခင်ဗျား။ ယခင် ခွင့်ပန်ကြားသူ ၂ ဦး၊ ယနေ့ခွင့်ပန်ကြားသူ ၃၇ ဦး စုစုပေါင်း ခွင့်ပန်ကြား သူ ၃၉ ဦး ဖြစ်ပါတယ်။ ခွင့်မဲ့ပျက်ကွက်သူမရှိပါကြောင်းနှင့် အထက်ပါ ကိုယ်စား လှယ်များ၏ ခွင့်ပန်ကြားမှုအား ခွင့်အဖြစ် ခွင့်ပြုပေးပါရန် လေးစားစွာဖြင့် ပန်ကြား အပ်ပါတယ် ခင်ဗျား။</speech>
<speech type='speaker'>ခွင့်ပန်ကြားသူအားလုံးကို ခွင့်ပြုပါတယ်။</speech>
<title>
ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို မှတ်တမ်းတင်ခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့် ရှိတဲ့ လွှတ်တော်ကိုယ်စားလှယ် ၄၃၅ ဦး၊ ယခင်က ခွင့်ပန်ကြား၍ ခွင့်ပြုထားသူ ၂ ဦး၊ ယနေ့ ခွင့်ပြုထားသူ ၃၇ ဦးဖြစ်၍ လွှတ်တော်က ခွင့်ပြုထားသူ စုစုပေါင်း ၃၉ ဦးဖြစ်ပါတယ်။ ခွင့်မဲ့ ပျက်ကွက်သူမရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်းအဝေး တက်ရောက်မှု အခြေအနေတင်ပြချက်ကို အတည်ပြုမှတ်တမ်းတင်ရန် လွှတ်တော်က သဘောတူပါ သလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
လွှတ်တော်က သဘောတူတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)
</speech>
</leave>
</preface><discussion>
<section value = 'QA'>
<title>
ကြယ်ပွင့်ပြထားသည့်မေးခွန်းများကို လွှတ်တော်ကိုယ်စားလှယ်များက မေးမြန်းခြင်းနှင့် သက်ဆိုင်ရာပြည်ထောင်စုအဆင့် အဖွဲ့အစည်းဝင်က ဖြေကြားခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ မေးခွန်းများ မေးမြန်းခြင်း၊ ဖြေကြားခြင်း အစီအစဉ် စတင်ဆောင်ရွက်ပါမယ်။
</speech>
<Q-A>
<title>
စည်းကမ်းချက်များနှင့်မညီသော သားသတ်လိုင်စင်ရရှိသူများအပေါ် အရေးယူရန် အစီအစဉ်ရှိ/မရှိ နှင့်စပ်လျဉ်းသည့်မေးခွန်း
</title>
<speech type='speaker'>
ပထမဦးစွာ ဒက္ခိဏသီရိမဲဆန္ဒနယ်မှ ဦးသန့်ဇင်ထွန်း မေးမြန်းဖို့ ဖြစ်ပါတယ်။
</speech>
<speech><mp id='435'>ဦးသန့်ဇင်ထွန်း(ဒက္ခိဏသီရိမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်ထောင်စုအဆင့်အဖွဲ့အစည်းဝင်များအားလုံး မင်္ဂလာပါ။ ကျွန်တော်ကတော့ ဒက္ခိဏသီရိမဲဆန္ဒနယ်က ပြည်သူ့လွှတ်တော်ကိုယ်စားလှယ် ဦးသန့်ဇင်ထွန်း ဖြစ်ပါတယ်။ ကျွန်တော့် အနေနဲ့ လုပ်ပိုင်ခွင့်လုပ်ငန်းနှင့် သက်ဆိုင်ခြင်းမရှိသော သားသတ်ခြင်း၊ အသားထုတ်လုပ်ခြင်းနှင့် ကုန်သွယ်ခြင်းလုပ်ငန်းများဆောင်ရွက်နေမှုနှင့် စည်းကမ်းချက်များနှင့်မညီသော သားသတ်လိုင်စင် ရရှိသူများအပေါ် အရေးယူရန် အစီအစဉ်ရှိ/မရှိနှင့် နွားပွဲဈေးများတွင် ကျွဲ၊ နွားရောင်းဝယ်မှု၊ သားသတ်လုပ်ငန်းနှင့် အသားရောင်းချမှုများအပေါ် မည်ကဲ့သို့ထိန်းကျောင်းကြပ်မတ်စစ်ဆေးအရေး ယူပါသည်ကို သိရှိလိုတဲ့မေးခွန်းကို မေးမြန်းမှာဖြစ်ပါတယ်။ လေးစားအပ်ပါသော လွှတ်တော်ဥက္ကဌကြီးခင်ဗျား။ နေပြည်တော် ဒက္ခိဏသီရိမြို့နယ်နှင့် ဥတ္တရသီရိမြို့နယ်တို့မှာ သရက်စုံစီမံကိန်းအဖြစ် ယခင်အစိုးရလက်ထက်က ပုဂ္ဂလိကကုမ္ပဏီ ၁၆၁ ခု ကို သစ်တောကြိုးဝိုင်းပယ်ဖျက်ပြီးတော့ ၆၈၃၃.၉၀ ဧကကို လုပ်ကိုင်ခွင့်ပြုခဲ့ပါတယ်။ အဲဒီလုပ်ကွက် ၁၆၁ ခုအနက်မှ လုပ်ကွက်တစ်ခုမှာ ၂၀၁၃ ခုနှစ်ကတည်းက သားသတ်နေခြင်း၊ အသားထုတ်လုပ်နေ ခြင်းနှင့် နယ်စပ်ဒေသကို ကုန်သွယ်နေခြင်းတို့ကို ဆောင်ရွက်နေကြောင်း သိရှိရပါတယ်။ နွားပွဲဈေး တွေမှာ ကျွဲ၊ နွား အရောင်းအဝယ်ကြီးမားစွာဖြစ်ထွန်းနေပြီးတော့ စိုက်ပျိုးရေးလုပ်ငန်းမှာ အသုံးပြုလို တဲ့ တောင်သူများအတွက် ကျွဲ၊ နွား ဈေးနှုန်းများ ကြီးမြင့်နေပြီး အမဲသားဈေးမှာ စည်ပင်ကနေပြီးတော့ အသားသီးသန့် တစ်ပိဿာ ၈၀၀၀ ကျပ်သတ်မှတ်ထားသော်လည်း ၁၁၀၀၀ ကျပ်အထိ ဈေးနှုန်း မြင့်မားနေပါတယ်။ ကျေးရွာတွေမှာ ကျွဲ၊ နွားပျောက်ဆုံးမှုတွေလည်း ရှိနေပါတယ်။ အခြားဒေသများ သို့ အသားခြောက်များအဖြစ် ကုန်သွယ်ရန်အတွက် အသားထုတ်လုပ်နေခြင်းမှာ နေပြည်တော် စည်ပင်သာယာရေးကော်မတီမှ သားသတ်လုပ်ငန်းလိုင်စင်ရရှိသူများနှင့်လည်း ပတ်သက်မှုရှိကြောင်း သိရပါတယ်။ နေပြည်တော်စည်ပင်သာယာရေးကော်မတီမှ ထုတ်ပြန်ထားသော သားသတ်လိုင်စင် ရရှိ သူများအတွက် စည်းကမ်းချက်များ အမှတ်စဉ်(၃)မှာ အသားသတ်ဖြတ်ထုတ်လုပ်ရန်ဖြစ်သော ကျွဲ၊ နွား၊ များသည် အသက် ၁၆ နှစ်မှ ၎င်းအထက်အရွယ်ရှိ ကျွဲ၊ နွားအထီးများနှင့် သားဖောက်ခြင်းမပြုနိုင် သော အမများ ဒဏ်ရာကြောင့်ဖြစ်စေ၊ ကိုယ်ခန္တာချို့တဲ့၍ဖြစ်စေ၊ အစဉ်သဖြင့် အလုပ်မလုပ်နိုင်သော ကျွဲ၊ နွား အထီးအမများ အမှတ်စဉ်(၂၁)မှာ သားသတ်လိုင်စင်ရရှိသူများသည် မိမိထုတ်လုပ်ရန် တင်ပြ ထားသော အကောင်ရေထက် အကောင်ရေပိုမိုထုတ်လုပ်ခြင်း၊ အသားများကို အခြားလိုင်စင်နယ်မြေ များ၌ သွားရောက်ရောင်းချခြင်း၊ အသားများကို အစိုအတိုင်းသော်လည်းကောင်း၊ အခြောက်ပြုလုပ်၍ သော်လည်းကောင်း၊ ဘေးထွက်ပစ္စည်းများကိုသော်လည်းကောင်း၊ အခြားမြို့နယ်များသို့ တင်ပို့ ရောင်းချခြင်းမပြုရလို့ ပြဋ္ဌာန်းထားပါတယ်။ သို့ဖြစ်ပါသောကြောင့် မေးမြန်းလိုတဲ့မေးခွန်းကတော့ (က) လုပ်ပိုင်ခွင့်လုပ်ငန်းနှင့် သက်ဆိုင် ခြင်းမရှိသော သားသတ်ခြင်း၊ အသားထုတ်လုပ်ခြင်းနှင့် ကုန်သွယ်ခြင်းလုပ်ငန်းဆောင်ရွက်နေမှုနှင့် စည်းကမ်းချက်များနှင့်မညီသော သားသတ်လိုင်စင်ရရှိသူများအပေါ် အရေးယူရန် အစီအစဉ်ရှိ/မရှိ၊ (ခ) နွားပွဲဈေးများတွင် ကျွဲ၊ နွားများရောင်းဝယ်မှု၊ သားသတ်လုပ်ငန်းနှင့် အသားရောင်းချမှုများအပေါ် မည်ကဲ့သို့ထိန်းကျောင်းကြပ်မတ်စစ်ဆေးအရေးယူပါသည်ကို သိရှိလိုပါသဖြင့် လွှတ်တော်ဥက္ကဋ္ဌကြီးမှ တစ်ဆင့် မေးမြန်းအပ်ပါတယ်ခင်ဗျား။ ကျေးဇူးတင်ပါတယ်။</speech>
<speech type='speaker'> နေပြည်တော်ကောင်စီက ဖြေကြားရန်ဖြစ်ပါတယ်။</speech>
<speech><agency id='40'>ဦးအောင်မြင်ထွန်း(အဖွဲ့ဝင်၊ နေပြည်တော်ကောင်စီ)</agency>လေးစားအပ်ပါတဲ့ ပြည်သူ့လွှတ်တော်ဥက္ကဋ္ဌကြီးနှင့် ကြွရောက်လာကြတဲ့ ပြည်ထောင်စုအဆင့်အဖွဲ့အစည်းဝင်များ၊ ပြည်သူ့လွှတ်တော်ကိုယ်စားလှယ်များနှင့် ဧည့်သည်တော်များအားလုံးကို မင်္ဂလာပါလို့ ကျွန်တော် စတင်နှုတ်ခွန်းဆက်သအပ်ပါတယ်။ ကျွန်တော်ကတော့ နေပြည်တော်ကောင်စီဝင် ဦးအောင်မြင်ထွန်း ဖြစ်ပါတယ်။ ဒက္ခိဏသီရိမဲဆန္ဒနယ်က ပြည်သူ့လွှတ်တော်ကိုယ်စားလှယ်ကြီး ဦးသန့်ဇင်ထွန်းရဲ့ ကြယ်ပွင့်ပြမေးခွန်းကို နေပြည်တော်ကောင်စီအနေနဲ့ ဖြေကြားပေးမှာ ဖြစ်ပါတယ်။ ပြည်ထောင်စု နယ်မြေ နေပြည်တော်အတွင်းမှာ မြို့နယ် ၈ မြို့နယ်ရှိပါတယ်။ ဝက်၊ အမဲ၊ ဆိတ်ထုတ်လုပ်ရောင်းချခြင်း လုပ်ငန်းတွေကို နေပြည်တော်စည်ပင်သာယာရေးကော်မတီ၊ တိရစ္ဆာန်ဆေးကုနှင့် သားသတ်ရုံများဌာန က ကြီးကြပ်ဆောင်ရွက်လျက်ရှိပါတယ်။ သားသတ်လိုင်စင်များ ခွင့်ပြု ချထားပေးရာမှာ ပထမလေလံ စနစ်၊ နောက် ဈေးခုံစနစ်၊ အခုနောက်ပိုင်းမှာ လေလံ၊ ဈေးခုံစနစ်နဲ့ ကြီးကြပ်ဆောင်ရွက်လျှက်ရှိပါ တယ်။ နေပြည်တော်စည်ပင်သာယာရေးနယ်နိမိတ်အတွင်းမှာ အများပြည်သူစားသုံးရန်အလို့ငှာ တိရစ္ဆာန်များသတ်ဖြတ်ခြင်း၊ ကော်မတီက ခွင့်ပြုချက်ရရှိထားသော သားသတ်လုပ်ငန်း လိုင်စင်မှ လွဲပြီးတော့ မည်သူတစ်ဦးတစ်ယောက်ကမျှ တိရစ္ဆာန်များကို စားသုံးရန်အလို့ငှာ သတ်ဖြတ်ခြင်းကို မပြုလုပ်ရလို့ ပြဋ္ဌာန်းတားမြစ်ထားပြီးရှိပါတယ်။ ကိုယ်စားလှယ်တော်ကြီးမေးမြန်းခဲ့တဲ့ လုပ်ပိုင်ခွင့် လုပ်ငန်းနှင့်သက်ဆိုင်ခြင်းမရှိသော သားသတ်ခြင်း၊ အသားထုတ်လုပ်ခြင်းနှင့် ကုန်သွယ်ခြင်းလုပ်ငန်း များဆောင်ရွက်နေမှု၊ စည်းကမ်းချက်များနှင့်မကိုက်ညီသော သားသတ်လုပ်ငန်းလိုင်စင်များနှင့် စပ်လျဉ်း၍ ခွင့်ပြုချက်မရှိဘဲ သားသတ်ရုံများတည်ထောင်ခြင်း၊ သားသတ်လုပ်ငန်းဆောင်ရွက်ခြင်း၊ အသားသယ်ဆောင်ခြင်း၊ အသားလက်ဝယ်ထားရှိခြင်း၊ ဘေးထွက်ပစ္စည်း သားရေ၊ အရိုးများ သယ်ဆောင်ခြင်းများမပြုလုပ်ဖို့ရာ ဖောက်ဖျက်ကျူးလွန်လျှင် နေပြည်တော်စည်ပင်သာယာရေးဥပဒေ နှင့် အခြားတည်ဆဲဥပဒေတစ်ရပ်ရပ်အရ အရေးယူခြင်းခံရမယ်လို့ စည်းကမ်းချက်များ၊ တားမြစ် ချက်များ ပြဋ္ဌာန်းထားတာကို နေပြည်တော်စည်ပင်သာယာရေးဥပဒေပုဒ်မ ၈ ပုဒ်မခွဲ (မ)နှင့် ပုဒ်မ ၁၀ ပုဒ်မခွဲ(ဂ)တို့အရ ပြဋ္ဌာန်းအရေးယူဆောင်ရွက်လျက်ရှိပါတယ်။ နေပြည်တော်စည်ပင်သာယာရေး နယ်နိမိတ်အတွင်း စားသုံးရန်တိရစ္ဆာန်များ သတ်ဖြတ်ခွင့်ပြုခြင်းနှင့် အသားရောင်းချခြင်းလုပ်ငန်းတွေ နဲ့စပ်လျဉ်းပြီးတော့ လုပ်ကိုင်ဆောင်ရွက်ခွင့်ပြုတယ်။ စီမံခန့်ခွဲတယ်။ ကြီးကြပ်အုပ်ချုပ်တယ်ဆိုတဲ့ စည်းကမ်းချက်များနှင့်ပတ်သက်ပြီးတော့လည်း နေပြည်တော်စည်ပင်သာယာရေးကော်မတီရဲ့ အမိန့်၊ ကြော်ငြာစာအမှတ်(၆/၂၀၁၇)အရ ၁၅-၂-၂၀၁၇ ရက်နေ့ကစပြီးတော့ ထုတ်ပြန်ကြေညာပြီး ကြပ်မတ် ဆောင်ရွက်လျက်ရှိကြောင်း ပထမလေးစားစွာ ဖြေရှင်းတင်ပြအပ်ပါတယ်။ နောက်တစ်ခါတင်ပြလိုတာ က နွားပွဲဈေးများမှာ ကျွဲ၊ နွားရောင်းချမှုကိစ္စကို နေပြည်တော်စည်ပင်သာယာရေးကော်မတီက ကျွဲ၊ နွား ရောင်းဝယ်မှုစာရင်းကို မြို့နယ်စည်ပင်သာယာရေးအုပ်ချုပ်ရေးမှူးရုံးများမှတစ်ဆင့် ဈေးနေ့အပတ် စဉ်အလိုက် ဌာနကိုစာရင်းပြုစုတင်ပြခိုင်းပါတယ်။ တိရစ္ဆာန်ဆေးကုနှင့် သားသတ်ရုံဌာနကလည်း လစဉ် နွားပွဲဈေးများရဲ့ အရောင်းအဝယ်အဖြစ် အကောင်ရေစာရင်းချုပ်၊ ယခင်လက နှိုင်းယှဉ်သုံးသပ် ချက်များကို ကော်မတီသို့ တင်ပြလမ်းညွှန်မှုခံယူလျက်ရှိပါတယ်။ အဲဒီလိုပဲနေပြည်တော် စည်ပင် သာယာရေးကော်မတီအနေနဲ့လည်း သားသတ်လုပ်ငန်းလိုင်စင်တွေကို လူဦးရေနယ်မြေအလိုက် သင့်လျော်တဲ့သားသတ်ကောင်ရေလက်မှတ်ပေးခြင်း၊ သတ်မှတ်ပေးခြင်း၊ ကော်မတီပိုင်သားသတ်ရုံများ နှင့် အဝေးရောက်ယာယီသားသတ်ရုံတွေမှာ အသားထုတ်လုပ်မှုအားကြီးကြပ်ခြင်း၊ ဈေးများမှ သားသတ်ရုံများမှ ထုတ်ပို့လိုက်တဲ့အသားပိဿာချိန်များကို ပြန်လည်စစ်ဆေးခြင်း၊ နွားပွဲဈေးများရဲ့ အရောင်းအဝယ်ဖြစ်စာရင်းကို မြို့နယ်စည်ပင်သာယာရေးအုပ်ချုပ်မှုရုံးများမှတစ်ဆင့် ကြီးကြပ်၍ ဈေးနေ့အလိုက် စာရင်းဇယားများ၊ သုံးသပ်ချက်များ၊ ကော်မတီသို့ လစဉ်စာရင်းများပြုစုတင်ပြစေ ခြင်းဖြင့် နွားပွဲဈေးများမှ ကျွဲ၊ နွားရောင်းဝယ်မှု၊ အသားထုတ်လုပ်ခြင်းနှင့် အသားရောင်းချမှုအပေါ် အမိန့်ကြော်ငြာစာများ ထုတ်ပြန်ပြီးတော့ စီမံခန့်ခွဲကြီးကြပ်အုပ်ချုပ်လျက်ရှိကြောင်း စည်းကမ်းချက် များ(By Laws)များအရ အဆင့်ဆင့်အရေးယူဆောင်ရွက်လျက်ရှိပါတယ်။ ဒါကြောင့်မို့လို့ ကိုယ်စား လှယ်တော်ကြီးရဲ့ မေးခွန်းကို ဥက္ကဋ္ဌကြီးမှတစ်ဆင့် ဖြေကြားရရင် လုပ်ပိုင်ခွင့်လုပ်ငန်းနှင့် သက်ဆိုင်ခြင်း မရှိသော သားသတ်ခြင်း၊ အသားထုတ်လုပ်ခြင်းနှင့် ကုန်သွယ်ခြင်းလုပ်ငန်းဆောင်ရွက်နေမှု စည်းကမ်း ချက်များနှင့်မကိုက်သော သားသတ်လိုင်စင်များ မရရှိသူများကိုရော၊ စည်းကမ်းချက်များနှင့်မညီသော သားသတ်လုပ်ငန်းများနှင့် အသားရောင်းချမှုများကိုပါ စစ်ဆေးဖော်ထုတ်အရေးယူ ဆောင်ရွက် လျက်ရှိပါကြောင်း ဥက္ကဋ္ဌကြီးမှတစ်ဆင့် လေးစားစွာဖြေကြားအပ်ပါတယ်။ ကျေးဇူးတင်ပါတယ်။ </speech>
<speech><mp id='435'>ဦးသန့်ဇင်ထွန်း(ဒက္ခိဏသီရိမဲဆန္ဒနယ်)</mp> ဥက္ကဋ္ဌကြီးခင်ဗျား။ ဆက်စပ်မေးခွန်း မေးခွင့်ပြုပါ။ အရေးယူမယ်လို့ဖြေကြားသွားပါတယ်။ နေပြည်တော်ကောင်စီအနေနဲ့ဒီ သရက်ဇုန်စီမံ ကိန်းမြေမှာ လုပ်နေတဲ့လုပ်ငန်းအပေါ် ဘယ်လိုအရေးယူထားနေလဲဆိုတာလည်း ပြန်လည်ဖြေကြား ပေးစေလိုပါတယ်။ နောက်တစ်ခုက ကျွန်တော်တို့ ၁၄-၉-၂၀၁၇ အဲဒီအချိန်မှာ ကျွန်တော်တော့ ဖီလစ်ပိုင် နိုင်ငံအာဆီယံညီလာခံကို လွှတ်တော်ရဲ့ တာဝန်နဲ့သွားရောက်နေတဲ့အချိန်ကာလဖြစ်ပါတယ်။ နောက်တစ်ခါ အဲဒီအချိန်မှာ ကျွန်တော်တို့နိုင်ငံမှာ လူမျိုးရေးအဓိကရုဏ်း ကောလဟလတွေပျံ့နှံ့နေ တဲ့ အချိန်လည်းဖြစ်ပါတယ်။ အဲဒီအချိန်မှာ ရွာကရပ်မိရပ်ဖတွေ၊ ဆယ်အိမ်မှူး၊ ရာအိမ်မှူးတွေ၊ မီးသတ် တပ်ဖွဲ့ဝင်တွေက သူ့ကျေးရွာတွေလုံခြုံရေးအတွက် သူတို့ဆောင်ရွက်နေတဲ့ကာလလည်းဖြစ်ပါတယ်။ အဲဒီတော့ ၁၄-၉-၂၀၁၇ ည ၁၂ နာရီခွဲမှာ နွားအကောင် ၁၀၉ ကောင်၊ ကျွဲ ၈ ကောင်ကို ရွာက လုံခြုံ ရေးတာဝန်ယူနေတဲ့ပုဂ္ဂိုလ်တွေရယ်၊ နောက်ဇမ္ဗူသီရိအမှတ်(၈)ရဲစခန်းက ဒု-ရဲအုပ်ပါ ရဲ ငါးယောက် ရယ်ကနေ ကျွဲ၊ နွားတွေအများကြီးဆွဲလာတာကို သူတို့ဖမ်းဆီးပြီးတော့ စစ်ဆေးပါတယ်။ အဲဒီလို စစ်ဆေးနေတဲ့အချိန်မှာပဲ ည ၁ နာရီခွဲလောက်မှာ နေပြည်တော်ရဲ့ သားသတ်ဌာန ဒုတိယညွှန်ကြားရေး မှူးချုပ် ဒေါက်တာခိုင်စိုးလှ သူကိုယ်တိုင်ပဲ ကျွဲ၊ နွားတွေရော၊ ဆွဲလာတဲ့သူတွေရောကို သူတာဝန်ယူ ပါတယ်ဆိုပြီးတော့ ထုတ်ယူသွားတယ်လို့ သိရှိရပါတယ်။ အဲဒီနေ့ညဖြစ်စဉ်နဲ့ပတ်သက်ပြီးတော့လည်း စုံစမ်းစစ်ဆေးအရေးယူပေးဖို့ အစီအစဉ်ရှိ/မရှိ ပြန်လည်မေးမြန်းအပ်ပါတယ်ခင်ဗျား။ ကျေးဇူးတင်ပါ တယ်။</speech>
<speech type='speaker'>ပြန်လည်ဖြေကြားပေးပါ။</speech>
<speech><agency id='40'>ဦးအောင်မြင်ထွန်း(အဖွဲ့ဝင်၊ နေပြည်တော်ကောင်စီ)</agency>လေးစားအပ်ပါသော ဥက္ကဋ္ဌ ကြီးမှတစ်ဆင့် ဖြေကြားရလို့ရှိရင် အဲဒီ နေပြည်တော်ဒက္ခိဏခရိုင်၊ ဒက္ခိဏသီရိမြို့နယ် မြို့ပတ်လမ်းနဲ့ အမြန်လမ်းကြား စိုက်ခင်းသုံးခုမှ အဆောက်အအုံမှာရှိတဲ့ တရုတ်လူမျိုးလေးဦး၊ ကုလားအယောက် ၂၀ စသည်ဖြင့် အဲဒီကိစ္စတွေက လွှတ်တော်ကိုယ်စားလှယ်ကြီး ဦးသန့်ဇင်ထွန်းက ကျွန်တော်တို့ နေပြည်တော်ကောင်စီကို မေးမြန်းတဲ့အတွက် ပထမစည်ပင်သာယာရေးကော်မတီကနေ ဖြေကြားပါ တယ်။ အဲဒါကို စည်ပင်သာယာရေးကော်မတီက ကာယကံရှင်ဖြစ်တဲ့အတွက် နေပြည်တော်ကောင်စီက အုပ်ချုပ်ရေးအဖွဲ့ကနေ ထပ်မံစစ်ဆေးပြီးတော့ ဖြေကြားပါအုံးဆိုပြီးတော့ ကျွန်တော်တို့ ထပ်မံစစ်ဆေး ပါတယ်။ အဲဒီစစ်ဆေးတွေ့ရှိချက်များကိုလည်း ဦးသန့်ဇင်ထွန်းကို အောက်တိုဘာလ ၃၀ ရက်နေ့ ၂၀၁၇ ခုနှစ်က စာအမှတ်(၆/၁-၇၁၂၆၉၇/ပူး-၁)နှင့် ပြန်ကြားပြီးဖြစ်တဲ့အတွက် ကျွန်တော် ဒီမှာ မဖြေ ကြားတာဖြစ်ပါတယ်။ နံပါတ်(၂)အချက်ကတော့ ဒီတိရစ္ဆာန်ဆေးကုသရေးနဲ့ သားသတ်ရုံများဌာနက ပြဿနာတွေလည်း ဦးသန့်ဇင်ထွန်းတို့ သိရှိပြီးသားဖြစ်ပါလိမ့်မယ်။ အဲဒီကိစ္စတွေကိုတော့ အခု ပထမမေးမြန်းတဲ့အထဲမှာ ပါဝင်လာခြင်းမရှိပါဘူး။ နွားတွေအကောင်ရေလိုက်သယ်တယ်ဆိုတဲ့ကိစ္စ ကတော့ နောက်မှမေးတဲ့မေးခွန်းဖြစ်တဲ့အတွက် ကျွန်တော်သီးသန့်ပြန်ပြီးတော့ ဘာဆောင်ရွက်ထား သလဲဆိုတာဖြေကြားပါမယ်လို့ ဥက္ကဋ္ဌကြီးမှတစ်ဆင့် လေးစားစွာ ပြန်လည်ရှင်းလင်းတင်ပြအပ်ပါတယ် ခင်ဗျား။</speech>
<speech type='speaker'>
ကိုယ်စားလှယ်တွေထဲက ဖြေကြားပြီးသားမေးခွန်းဆိုလို့ရှိရင် ပြန်လည် မေးမြန်းခွင့်မရှိပါဘူး။ အဲဒီ လွှတ်တော်ဆိုင်ရာဥပဒေ၊ နည်းဥပဒေကို လိုက်နာဖို့လည်း လိုအပ်ပါတယ်။
</speech>
</Q-A>
<Q-A>
<title>
ခရိုင် သို့မဟုတ် မြို့နယ်နယ်စပ်ဒေသနှင့် တိုင်းရင်းသားလူမျိုးများ ဖွံ့ဖြိုးတိုးတက်ရေးဦးစီးဌာန ဖွင့်လှစ်ပေးရန် အစီအစဉ်ရှိ/မရှိနှင့်စပ်လျဉ်းသည့်မေးခွန်း
</title>
<speech type='speaker'> မက်မန်းမဲဆန္ဒနယ်မှ ဦးတင်အေး မေးမြန်းဖို့ဖြစ်ပါတယ်။</speech>
<speech><mp id='394'>ဦးတင်အေး(မက်မန်းမဲဆန္ဒနယ်)</mp> အားလုံးပဲ မင်္ဂလာပါခင်ဗျား။ ကျွန်တော်ကတော့ ရှမ်းပြည်နယ်(အရှေ့ပိုင်း)၊ မက်မန်းမဲဆန္ဒနယ်မှ ဦးတင်အေး ဖြစ်ပါတယ်။ ရှမ်းပြည်နယ်(အရှေ့ပိုင်း) မက်မန်းခရိုင်၊ မက်မန်းမြို့နယ်မှာ နယ်စပ်ဒေသဖွံ့ဖြိုးရေးလုပ်ငန်းများ ပိုမိုထိရောက်အောင်မြင်စွာ ဆောင်ရွက်နိုင်ဖို့အတွက် အောက်ပါမေးခွန်းကို လွှတ်တော်ဥက္ကဋ္ဌကြီးမှတစ်ဆင့် မေးခွန်းအဖြစ် မေးမြန်းတင်ပြသွားမှာဖြစ်ပါတယ်။ ခရိုင်သို့မဟုတ် မြို့နယ်နယ်စပ်ဒေသနှင့် တိုင်းရင်းသားလူမျိုးများ ဖွံ့ဖြိုးတိုးတက်ရေးဦးစီးဌာန ဖွင့်လှစ်ပေးရန်အစီအစဉ်ရှိ/မရှိနှင့် အစီအစဉ်ရှိမယ်ဆိုရင်လည်း မည်သည့်အချိန်မှာဖွင့်လှစ်ပေးနိုင်မယ်ကို သိရှိလိုတဲ့မေးခွန်းပဲဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ မက်မန်းခရိုင်၊ မက်မန်းမြို့နယ် ဟာဆိုရင် ပြည်ထဲရေးဝန်ကြီးဌာနရဲ့ ၃၀-၇-၂၀၀၂ ရက်စွဲပါစာအမှတ်၊ ၁၀၀/၃-၂၇-ဦးတည် ကြော်ငြာစာအရ ရှမ်းပြည်နယ်(မြောက်ပိုင်း)၊ လားရှိုးခရိုင်၊ တန့်ယန်းမြို့နယ်ကနေပြီးတော့ ကျေးရွာ အုပ်စု ၁၇ အုပ်စု၊ ကျေးရွာပေါင်း ၉၂ ရွာကို ထုတ်နုတ်ပြီးတော့ မက်မန်းဒေသကကျေးရွာအုပ်စု ၁၁ အုပ်စု၊ ကျေးရွာပေါင်း ၉၇ ရွာကို ပေါင်းစည်းပြီးတော့ ရှမ်းပြည်နယ်(အရှေ့ပိုင်း)၊ ကျိုင်းတုံခရိုင်မှာ ပါဝင်တဲ့ မြို့နယ်အဖြစ် ဖွဲ့စည်းခဲ့ပါတယ်။ အဲဒီနောက်မှာ ပြည်ထဲရေးဝန်ကြီးဌာနရဲ့ ၂၀၀၃ ခုနှစ်မှာ မက်မန်းခရိုင်ကို မက်မန်းမြို့နယ်၊ ပန်ဆန်းမြို့နယ်၊ နားဖန်မြို့နယ်နှင့် မန်ကံမြို့နယ်ခွဲတို့နဲ့ ပြန်လည် ပြီးတော့ ဖွဲ့စည်းခဲ့ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ မက်မန်းခရိုင်အနေနဲ့ ခရိုင်အဆင့် ဌာနဆိုင်ရာ ငါးခုနဲ့ မက်မန်းမြို့နယ်အနေနဲ့ ဌာနဆိုင်ရာ ၁၈ ခုတို့နဲ့ မြို့နယ်ဖွံ့ဖြိုးတိုးတက်စေရေး အတွက်ဆောင်ရွက်လျက်ရှိတာကို တွေ့ရှိရမှာဖြစ်ပါတယ်။ အဲဒီလို ဆောင်ရွက်တဲ့အခါမှာဆိုရင် နယ်စပ်ဒေသနဲ့တိုင်းရင်းသားဖွံ့ဖြိုးတိုးတက်ရေးဦးစီးဌာန ဖွင့်လှစ်ထားခြင်းမရှိတဲ့အတွက် နယ်စပ် ဒေသဖွံ့ဖြိုးရေးလုပ်ငန်းများကို အထက်ဌာနကိုတင်ပြထားတာပဲဖြစ်ဖြစ်၊ ဘဏ္ဍာရေးနှစ်အတွက် လုပ်ငန်းများလျာထားတင်ပြတာပဲဖြစ်ဖြစ်၊ မြို့နယ်စီမံကိန်းရေးဆွဲရာမှာပဲဖြစ်ဖြစ်၊ ဌာနနဲ့လုပ်ငန်း တာဝန်ခံဦးစီးအရာရှိမရှိတဲ့အတွက် အစစအရာရာအခက်အခဲဖြစ်ပေါ်နေတာကို တွေ့ရှိရပါတယ်။ လေးစားအပ်ပါသော ပြည်သူ့လွှတ်တော်ဥက္ကဌကြီးခင်ဗျား။ မက်မန်းခရိုင်၊ မက်မန်းမြို့နယ် ဌာနဆိုင်ရာဝန်ထမ်းခန့်အပ်မှုနဲ့ ခရိုင်/မြို့နယ်တို့မှာ အထက်ဌာနကိုတင်ပြထားတဲ့စာများကို တင်ပြဖို့ အတွက် Power Point အသုံးပြုခွင့်ပြုပါရန် တင်ပြအပ်ပါတယ်။ ဒါကတော့ မက်မန်းခရိုင်အဆင့် ဌာနဆိုင်ရာဖွင့်လှစ်ပြီးစီးမှု ဝန်ထမ်းအခြေပြဇယားဖြစ်ပါတယ်။ တင်ပြပါဆိုရင် ဝန်ထမ်းအနေနဲ့ဆိုရင် ဌာနဆိုင်ရာဖွင့်ပြီးတော့မရှိတဲ့ဌာန လ.ဝ.က တစ်ခုရှိပါတယ်။ မြို့နယ်အဆင့်မှာဆိုရင် ဌာနဆိုင်ရာ ၁၈ ခုဖွင့်လှစ်ပြီးစီးပြီးဖြစ်ပါတယ်။ ဌာနဆိုင်ရာမှာအနည်းဆုံးတစ်ယောက်အထိ ဖွင့်လှစ်ထားတဲ့ဌာနတွေ ရှိပါတယ်။ ဒီဌာနတွေမှာလည်း တချို့က တွဲဖက်တွေပါတယ်။ ကျွန်တော်တို့နဲ့အနီးဆုံးဆိုလို့ရှိရင် မိုင်းပျဉ်းမြို့ဖြစ်ပြီး ၇၃ မိုင်ဝေးပါတယ်။ လမ်းပန်းဆက်သွယ်မှုခက်ခဲတဲ့အတွက် တွဲဖက်ထားပေမဲ့ ဒီတွဲဖက်တဲ့ဦးစီးအရာရှိတွေက မက်မန်းမြို့နယ်မှာ လာရောက်ပြီးတော့ တွဲဖက်တာဝန်ထမ်းဆောင်ခြင်း မရှိတာကိုလည်း တွေ့ရှိရပါတယ်။ ဒါက မက်မန်းမြို့နယ်စီမံခန့်ခွဲမှုကော်မတီကနေပြီးတော့ နယ်စပ် ဒေသနှင့်တိုင်းရင်းသားလူမျိုးများ ဖွံ့ဖြိုးတိုးတက်ရေးဦးစီးဌာန ဖွင့်လှစ်ရရှိရေးအတွက် တင်ပြထားတဲ့ စာဖြစ်ပါတယ်။ ဒါကတော့ ခရိုင်စီမံခန့်ခွဲမှုကော်မတီကနေပြီးတော့ နယ်စပ်ဒေသနှင့်တိုင်းရင်းသား လူမျိုးများ ဖွံ့ဖြိုးတိုးတက်ရေးဦးစီးဌာန ဖွင့်လှစ်ရရှိရေးအတွက် ရှမ်းပြည်နယ်အစိုးရကို တင်ပြထားတဲ့ စာပဲဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ယခုအခါမှာ မက်မန်းမြို့နယ်က ခရိုင်အဆင့်မြို့တစ်မြို့ဖြစ်လာတာနဲ့အညီ လူမှုရေးကဏ္ဍ၊ ဆက်သွယ်ရေးကဏ္ဍ၊ စီးပွားရေးကဏ္ဍ၊ ကျန်းမာရေးကဏ္ဍ၊ ပညာရေးကဏ္ဍစသည်ဖြင့် အဘက်ဘက်မှအခြားမြို့နယ်များနည်းတူ ဟန်ချက် ညီညီ ဖွံ့ဖြိုးလာစေရန် လုပ်ဆောင်ဖို့အတွက် ဌာနအလိုက်လုပ်ငန်းများအား အကောင်အထည်ဖော် ဆောင်ရွက်နိုင်ရေးသည်အဓိကအချက်ဖြစ်ပါတယ်။ ဒါကြောင့်မို့လို့ ကျွန်တော့်အနေနဲ့ အထက်ပါ မေးခွန်းကို လွှတ်တော်ဥက္ကဌကြီးမှတစ်ဆင့် မေးမြန်းရခြင်းဖြစ်ပါကြောင်း တင်ပြအပ်ပါတယ်။ အားလုံး ကိုကျေးဇူးတင်ပါတယ်။</speech>
<speech type='speaker'>နယ်စပ်ရေးရာဝန်ကြီးဌာနက ဖြေကြားရန်ဖြစ်ပါတယ်။</speech>
<speech><agency id='12'>ဗိုလ်ချုပ်သန်းထွဋ်(ဒုတိယဝန်ကြီး၊ နယ်စပ်ရေးရာဝန်ကြီးဌာန)</agency>လေးစားအပ်ပါတဲ့ ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်ကြီးများခင်ဗျား။ ရှမ်းပြည်နယ်၊ မက်မန်းမဲဆန္ဒနယ်က ပြည်သူ့လွှတ်တော်ကိုယ်စားလှယ် ဦးတင်အေးရဲ့ ခရိုင် သို့မဟုတ် မြို့နယ် နယ်စပ်ဒေသနှင့်တိုင်းရင်းသားလူမျိုးများ ဖွံ့ဖြိုးတိုးတက်ရေးဦးစီးဌာန ဖွင့်လှစ်ပေးရန် အစီအစဉ် ရှိ/မရှိနှင့် အစီအစဉ်ရှိပါက မည်သည့်အချိန်တွင် ဖွင့်လှစ်ပေးနိုင်မည်ကို သိရှိလိုခြင်းမေးခွန်းနှင့် ပတ်သက်ပြီးတော့ ကျွန်တော် နယ်စပ်ရေးရာဝန်ကြီးဌာန ဒုတိယဝန်ကြီး ဗိုလ်ချုပ်သန်းထွဋ်မှ ပြန်လည် ရှင်းလင်းဖြေကြားသွားမှာဖြစ်ပါတယ်။ နယ်စပ်ရေးရာဝန်ကြီးဌာနအနေ့နဲ့ကတော့ ၁၉၉၂ ခုနှစ်ကနေပြီးတော့ စတင်ခဲ့ပြီးတော့ နယ်စပ် ဒေသဖွံ့ဖြိုးရေးလုပ်ငန်းများကို ကျွန်တော် ပြည်နယ်ခုနစ်ခု၊ တိုင်းဒေသကြီးနှစ်ခု။ တိုင်းဒေသကြီး နှစ်ခုကတော့ စစ်ကိုင်းတိုင်းဒေသကြီးနဲ့ တနင်္သာရီတိုင်းဒေသကြီးတို့မှာ အကောင်အထည်ဖော် ဆောင်ရွက်ခဲ့ပါတယ်။ အဆိုပါဒေသများဟာ ပြည်နယ်/တိုင်းဒေသကြီးရုံး၊ နယ်လှည့်ဖွံ့ဖြိုးမှုကြီးကြပ် ရေးရုံး၊ မြို့နယ်ခွဲရုံးများသာဖွင့်လှစ်ပြီး အကောင်အထည်ဖော်ဆောင်ရွက်နိုင်ခဲ့ပါတယ်။ လက်ရှိအနေ အထားအရ အနေအထားနှင့်လိုက်လျောညီထွေမှုရှိစေရေး၊ နယ်စပ်ဒေသ၏ လက်တလောလိုအပ် ချက်များကို တိုင်းရင်းသားပြည်သူတို့၏ ဆန္ဒနှင့်အညီ အရှိန်အဟုန်မြှင့် ဖြည့်ဆည်းဆောင်ရွက် ပေးနိုင်ရေးအတွက် နယ်စပ်ရေးရာဝန်ကြီးဌာနအနေဖြင့် ဦးစီးဌာနဖွဲ့စည်းပုံကို ပြည်နယ်/တိုင်းဒေသ ကြီး၊ ခရိုင်/မြို့နယ်များအလိုက် ပြည်နယ်/တိုင်းဒေသကြီးရုံး၊ ခရိုင်ရုံး၊ မြို့နယ်များဖြင့် ပြန်လည်ပြင်ဆင် ရေးဆွဲအကောင်အထည်ဖော် ဆောင်ရွက်ခဲ့ပေမဲ့လည်း ဒေသအားလုံးရဲ့ နယ်စပ်ဒေသဖွံ့ဖြိုးရေး လုပ်ငန်းများ လွှမ်းခြုံ ဆောင်ရွက်နိုင်ရေးအတွက် ခရိုင်ရုံး၊ မြို့နယ်ရုံးများကို ကျွန်တော်တို့ ထပ်မံဖွင့်လှစ်ပေးဖို့ လိုအပ်ကြောင်း တွေ့ရှိရပါတယ်။ သို့ဖြစ်ပါ၍ နယ်စပ်ရေးရာဝန်ကြီးဌာနရဲ့ ဖွဲ့စည်းပုံကို တိုးချဲ့ပြင်ဆင်ရေးဆွဲရေးလုပ်ငန်းစဉ်ကို လုပ်ထုံးလုပ်နည်းနှင့်အညီလည်း ကျွန်တော်တို့ စီစဉ်ဆောင်ရွက်လျက်ရှိပါတယ်။ ပြည်ထောင်စုအစိုးရ အဖွဲ့ရုံးသို့လည်း တင်ပြထားသည့် ပြင်ဆင်ရေးဆွဲသော နယ်စပ်ဒေသနှင့် တိုင်းရင်းသားလူမျိုးများ ဖွံ့ဖြိုးတိုးတက်ရေးဦးစီးဌာန၏ ဖွဲ့စည်းပုံအသစ်မှာလည်း ပြည်နယ်ဖွံ့ဖြိုးမှုကြီးကြပ်ရေးရုံး(လားရှိုး) ရဲ့ ကွပ်ကဲမှုအောက်မှာ မက်မန်းမြို့နယ် ဖွံ့ဖြိုးမှုကြီးကြပ်ရေးရုံးကို ထည့်သွင်းဖွဲ့စည်းရန် လျာထား တင်ပြထားပြီးဖြစ်ကြောင်းနှင့် ခွင့်ပြုချက်ရရှိပါက ခရိုင်/မြို့နယ်ရုံးများကို ဒေသဖွံ့ဖြိုးရေးဆောင်ရွက် နေသည့်ဒေသများအပေါ်မှာအခြေခံ၍ ရုံးဖွင့်လှစ်ဆောင်ရွက်ပေးသွားမည်ဖြစ်ပါကြောင်း ရှင်းလင်း ဖြေကြားအပ်ပါတယ်။ အားလုံးကိုကျေးဇူးတင်ပါတယ်။</speech>
</Q-A>
<Q-A>
<title>
မယ်စုံမြို့နယ်၊ ဟိုဂျစ်-ဟိုဖ-လယ်တောကျေးရွာချင်းဆက် ကျောက်ချောလမ်းခင်းပေးရန် အစီအစဉ် ရှိ/မရှိနှင့်စပ်လျဉ်းသည့်မေးခွန်း
</title>
<speech type='speaker'>
မယ်နဲ့မဲဆန္ဒနယ်မှ ဦးသန်းလင်းလင်း မေးမြန်းဖို့ဖြစ်ပါတယ်။
</speech>
<speech><mp id='247'>ဦးသန်းလင်းလင်း(မယ်နဲ့မဲဆန္ဒနယ်)</mp> အားလုံးပဲမင်္ဂလာပါ။ လေးစားရပါသော ပြည်သူ့ လွှတ်တော်ဥက္ကဋ္ဌနှင့် ပြည်သူ့လွှတ်တော်ကိုယ်စားလှယ်များ၊ ဧည့်သည်တော်များအားလုံး မင်္ဂလာပါလို့ ရှေးဦးစွာဂါရဝပြုနှုတ်ခွန်းဆက်သအပ်ပါတယ်။ ကျွန်တော်ကတော့ ကယားပြည်နယ်၊ မယ်စုံမဲဆန္ဒနယ် ကပြည်သူ့လွှတ်တော်ကိုယ်စားလှယ် ဦးသန်းလင်းလင်း ဖြစ်ပါတယ်။ ကျွန်တော်မေးမယ့်မေးခွန်းက တော့ မယ်စုံမြို့နယ်၊ ဟိုဂျစ်ကျေးရွာအုပ်စု ဟိုဂျစ်-ဟိုဖ-လယ်တောလမ်း စသည့်အမာခံကျောက်ချော လမ်းခင်းပေးရန် အစီအစဉ်ရှိ/မရှိဆိုတဲ့ မေးခွန်းကို မေးမြန်းသွားမှာဖြစ်ပါတယ်။ ဥက္ကဌကြီးခင်ဗျား။ ကျေးလက်တောရွာအမြန်ဖွံ့ဖြိုးတိုးတက်ဖို့ဆိုရင် လမ်းပန်းဆက်သွယ်ရေး ကောင်းမွန်ဖို့ များစွာအရေးပါလှပါတယ်။ လမ်းပန်းဆက်သွယ်ရေးကောင်းမွန်မှ ကျေးလက်နေပြည်သူ လူထုရဲ့ လူမှုဘဝမြင့်မားလာမှာဖြစ်ပါတယ်။ အဓိကတော့ ပညာရေး၊ ကျန်းမာရေးနှင့် စီးပွားရေး စသည့် လူမှုကိစ္စအဝဝကို များစွာအဆင်ပြေချောမွေ့မှာ ဖြစ်ပါတယ်။ ဟိုဂျစ်-ဟိုဖ-လယ်တောကျေးရွာ နေ ပြည်သူလူထုသည် အင်မတန်ရိုးသားလှတဲ့ ကရင်တိုင်းရင်းသားအများစုနေထိုင်တဲ့ ကျေးရွာလည်း ဖြစ်ပါတယ်။ သူတို့တွေဟာ တောင်ယာ၊ လယ်ယာနှင့် ဥယျာဉ်ခြံလုပ်ငန်းကိုပဲ အဓိကအသက်မွေးဝမ်း ကျောင်းပြုပြီး ဝမ်းစားရှာနေရပါတယ်။ ဒါကြောင့် ကျေးလက်နေပြည်သူလူထုရဲ့ လူနေမှုဘဝ ဖွံ့ဖြိုး တိုးတက်ဖို့အတွက် လမ်းကောင်းမွန်ဖို့ လိုအပ်ပါတယ်။ လမ်းကောင်းမှသာလျှင် သူတို့တွေရဲ့ ကျေးရွာ မှာထွက်ရှိတဲ့ ကောက်ပဲသီးနှံကို လျင်မြန်စွာရောင်းချနိုင်မှာပဲ ဖြစ်ပါတယ်။ သယ်ယူရေးစရိတ်လည်း သက်သာလာနိုင်မှာဖြစ်ပါတယ်။ နောက်ပြီး အစိုးရဝန်ထမ်းတွေလည်း ဤကျေးရွာမှာ တာဝန်ထမ်း ဆောင်ရာတွင် သွားရေးလာရေးအတွက်လည်း များစွာအဆင်ပြေချောမွေ့မှာလည်းဖြစ်ပါတယ်။ အခု ဆိုရင် မြို့ပေါ်မှာ လမ်းတွေသာပြီး ဆက်သွယ်ရေးလည်းရ၊ လျှပ်စစ်မီးတွေလည်းရနေတဲ့အခိုက် ဟိုဂျစ် -ဟိုဖ-လယ်တောကျေးရွာမှာတော့ ပျက်စီးနေတဲ့ မြေသားလမ်းကိုပဲ အမှီပြုပြီးသွားလာနေရပါတယ်။ မိုးတွင်းကာလမှာဆိုရင် သွားလာဖို့အခက်အခဲများစွာ ကြုံ တွေ့နေရပါတယ်။ ဒါကြောင့် ဤကျေးရွာ ချင်းဆက်မြေသားလမ်းကို ရာသီမရွေးသွားလာနိုင်အောင် အမာခံကျောက်ချောလမ်းခင်းပေးဖို့ ကျေးလက်နေပြည်သူလူထုကိုယ်စား တောင်းဆိုပါတယ်။ ဥက္ကဌကြီးခင်ဗျား။ ဒီဟိုဂျစ်-ဟိုဖ-လယ်တောလမ်းဟာ တစ်ချိန်တစ်ခါက စစ်ဘေးဒဏ်ကျ ရောက်ခဲ့သောလမ်းဖြစ်ခဲ့ပါတယ်။ ယခုဆိုလျှင် ငြိမ်းချမ်းရေးရောင်ခြည်သန်းလာပြီးဖြစ်၍ လမ်းပန်း ဆက်သွယ်ရေးလည်း ကောင်းမွန်ဖို့အထူးလိုအပ်ပါတယ်။ အရင်က စစ်ဆေးရေးနယ်မြေလမ်းဖြစ်တဲ့ အတွက် ဤလမ်းကို ပြုပြင်ပေးနိုင်ခြင်းမရှိသေးပါ။ ယခုအခါမှာတော့ ငြိမ်းချမ်းပြီဖြစ်တဲ့အတွက် ဒီလမ်းကို ရာသီမရွေးသွားလာနိုင်အောင် အမာခံကျောက်ချောလမ်းခင်းပေးပါလို့ လေးစားစွာဖြင့် ကျေးလက်နေ ပြည်သူလူထုကိုယ်စား တောင်းဆိုပါတယ်။ အခုဆိုရင် တစ်ချိန်တစ်ခါက စစ်ဒဏ်ကြောင့် ထွက်ပြေးတိမ်းရှောင်သွားတဲ့ ကျေးရွာသူကျေးရွာသားများသည် မိမိကျေးရွာမှာပြန်လာပြီး နေထိုင်နေ ကြပြီလည်းဖြစ်ပါတယ်။ တစ်ခါတစ်လေ ကျေးရွာချင်းဆက် ရာသီမရွေးသွားလာနိုင်တဲ့ အမာခံကျောက် ချောလမ်းခင်းပေးမယ်ဆိုရင် ကျေးလက်နေပြည်သူလူထုများတွင် လွန်စွာပဲ ပျော်ရွှင်ဝမ်းမြောက်ကြ မည်ဖြစ်ပါတယ်။ ဒါကြောင့် မယ်စုံမြို့နယ် ဟိုဂျစ်ကျေးရွာ ဟိုဂျစ်အုပ်စု ဟိုဂျစ်-ဟိုဖ-လယ်တောကျေးရွာ ချင်းဆက်အမာခံကျောက်ချောလမ်းခင်းပေးရန် အစီအစဉ်ရှိ/မရှိ၊ အစီအစဉ်ရှိပါက မည်သည့်အချိန် တွင် စတင်အကောင်အထည်ဖော်မည်။ မရှိပါက မည်သည့်အတွက်ကြောင့်ဖြစ်သည်ကို သိရှိလိုပါ၍ ပြည်သူ့လွှတ်တော်ဥက္ကဌကြီးမှတစ်ဆင့် မေးမြန်းရခြင်းဖြစ်ပါတယ်။ အားလုံးပဲ ကျေးဇူးတင်ပါတယ်။</speech>
<speech type='speaker'>နယ်စပ်ရေးရာဝန်ကြီးဌာနက ဖြေကြားရန်ဖြစ်ပါတယ်။</speech>
<speech><agency id='12'>ဗိုလ်ချုပ်သန်းထွဋ်(ဒုတိယဝန်ကြီး၊ နယ်စပ်ရေးရာဝန်ကြီးဌာန)</agency>ကယားပြည်နယ်၊ မယ်နဲ့မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးသန်းလင်းလင်းရဲ့ မယ်စုံမြို့နယ်၊ ဟိုဂျစ် ကျေးရွာ ဟိုဂျစ်-ဟိုဖ-လယ်တောကျေးရွာချင်းဆက် ကျောက်ချောလမ်းခင်းပေးရန် အစီအစဉ်ရှိ/မရှိ မေးခွန်းနှင့်ပတ်သက်ပြီးတော့ ကျွန်တော်တို့ နယ်စပ်ရေးရာဝန်ကြီးဌာနအနေနဲ့ကတော့ ဒေသလိုအပ် ချက်နှင့်အညီ နယ်စပ်ဒေသဖွံ့ဖြိုးရေးလုပ်ငန်းများကို ဆောင်ရွက်လျက်ရှိပါတယ်။ ကျွန်တော်တို့ ကယားပြည်နယ်အတွင်းမှာလည်း ဒေသဖွံ့ဖြိုးရေးလုပ်ငန်းများကို ဆောင်ရွက်တဲ့နေရာမှာ ၂၀၁၇၂၀၁၈ ဘဏ္ဍာရေးနှစ်မှာ နယ်စပ်ရေးရာဝန်ကြီးဌာန၊ ပြည်ထောင်စုရန်ပုံငွေကနေ ခွင့်ပြုငွေကျပ် ၂၃၁၄.၈၆၅ သန်းဖြင့် လုပ်ငန်းများကိုအကောင်အထည်ဖော် ဆောင်ရွက်ပါတယ်။ မယ်စုံမြို့နယ်မှာ လည်း ဆောင်ရွက်သည့်ဖွံ့ဖြိုးရေးလုပ်ငန်းများအတွက် ရန်ပုံငွေ ၄၄.၆၇၆ သန်းလည်းပါရှိပြီး ဖြစ်ပါ တယ်။ ပြည်သူ့လွှတ်တော်ကိုယ်စားလှယ် ဦးသန်းလင်းလင်း မေးမြန်းထားတဲ့ မယ်စုံမြို့နယ်၊ ဟိုဂျစ် ကျေးရွာအုပ်စု ဟိုဂျစ်-ဟိုဖ-လယ်တောကျေးရွာ ၃ ရွာမှာ အိမ်ခြေက ၁၅၈ လုံးရှိပြီးတော့ လူဦးရေက ၈၀၇ ဦး ရှိကြောင်းသိရပါတယ်။ ကျေးရွာချင်းဆက်တစ်ကြောင်းထိုး မြေလမ်းအဆင့်ဖြင့်သာ လမ်းကို အသုံးပြုနေရကြောင်း ကျွန်တော်တို့ စိစစ်တွေ့ရှိရပါတယ်။ အဆိုပါလမ်းကို မြေသားလမ်းအဖြစ်ကနေ ပြီးတော့ စနစ်တကျဖောက်လုပ်ပေးပြီးမှသာ အမာခံကျောက်ချောလမ်းအဆင့်ကို တိုးမြှင့်ဆောင်ရွက် ပေးရမှာ ဖြစ်ပါတယ်။ အဆိုပါ ကျေးရွာချင်းဆက်လမ်း ဆောင်ရွက်ပေးနိုင်ရေးနှင့် ပတ်သက်ပြီးတော့ ကယားပြည်နယ် အစိုးရအဖွဲ့ကို သဘောထားမှတ်ချက်တောင်းခံခဲ့ရာမှာ ကန့်ကွက်ရန်မရှိပါကြောင်း သဘောထားပြန် ကြားလာပါသဖြင့် ဟိုဂျစ်-ဟိုဖ-လယ်တောကျေးရွာချင်းဆက်လမ်း ၁၃ မိုင်ကို ပထမဦးစွာ မြေသား လမ်းအဖြစ်သို့ ဖောက်လုပ်ပေးနိုင်ရေးအတွက် ၂၀၁၈-၂၀၁၉ ဘဏ္ဍာရေးနှစ်မှာ ငွေကျပ် ၄၈၃.၉၉၀ သန်းအား အဆိုပြုလျာထားပြီးဖြစ်ပါကြောင်း ရှင်းလင်းဖြေကြားအပ်ပါတယ်။</speech>
</Q-A>
<Q-A>
<title>
ဒုံဟီးမြို့နှင့် ကကြီးချမ်းမြူးကျေးရွာအကြား ပေ ၂၀၀ အကျယ်ရှိ တမီးချောင်းအား တာရှည်ခံတံတား တည်ဆောက်ပေးရန် အစီအစဉ်ရှိ/မရှိနှင့် စပ်လျဉ်းသည့်မေးခွန်း
</title>
<speech type='speaker'>
နန်းယွန်းမဲဆန္ဒနယ်မှ ဦးဝင်းလှ မေးမြန်းဖို့ဖြစ်ပါတယ်။
</speech>
<speech><mp id='353'>ဦးဝမ်းလှ(နန်းယွန်းမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်ထောင်စုဝန်ကြီးများ၊ လွှတ်တော်ကိုယ်စားလှယ်များ၊ ဧည့်သည်တော်များအားလုံး မင်္ဂလာပါလို့ နှုတ်ဆက်ပါတယ်ခင်ဗျာ။ ကျွန်တော်ကတော့ ပြည်သူများ ခရီးသွားလာရေးအဆင်ပြေစေနိုင်ရေး အတွက် နန်းယွန်းမြို့နယ်၊ ဒုံဟီးမြို့နဲ့ ကကြီးချမ်းမြူးကျေးရွာကြား ပေ ၂၀၀ အကျယ် တမီးချောင်းကို တာရှည်ခံတံတားတည်ဆောက်ပေးနိုင်ရေးနှင့်စပ်လျဉ်းပြီး မေးခွန်းမေးမြန်းမယ့် နန်းယွန်းမြို့နယ် ပြည်သူ့လွှတ်တော်ကိုယ်စားလှယ် ဦးဝင်းလှ ဖြစ်ပါတယ်။ ဥက္ကဋ္ဌကြီးခင်ဗျား။ ကျွန်တော်တို့ နန်းယွန်းမြို့နယ်ဟာ မြန်မာနိုင်ငံရဲ့အနောက်မြောက်ဘက် အစွန်ဆုံးမှာရှိပြီး လမ်းပန်းဆက်သွယ်ရေး၊ ပညာရေး၊ ကျန်းမာရေး၊ လူမှုဖွံ့ဖြိုးရေး အစစအရာရာမှာ အခြားမြို့နယ်များထက် ဖွံ့ဖြိုးတိုးတက်မှု နောက်အကျဆုံးမြို့နယ်တစ်မြို့နယ်ဖြစ်ပါတယ်။ မြို့နယ် အပါအဝင် မြို့သုံးမြို့ရှိတဲ့အနက် ဒုံဟီးမြို့ဧရိယာဟာ နယ်မြေကျယ်ပြန့်ပြီး ခရီးသွားလာရန် အခက်ခဲ ဆုံးမြို့နယ်အပိုင်းလည်းဖြစ်ပါတယ်။ ဒုံဟီးမြို့ဧရိယာမှာ ကျေးရွာပေါင်း ၆၂ ရွာ၊ အိမ်ခြေ ၄၀၀၀ ကျော် ရှိပါတယ်။ လူဦးရေအားဖြင့် ၃၀၀၀၀ ဝန်းကျင်နေထိုင်ကြတာဖြစ်ပါတယ်။ တစ်ရွာနှင့် တစ်ရွာကြားကို ဆိုင်ကယ်နဲ့သွားလာလို့ရတာရှိသလို ကျေးရွာအများပိုင်းကိုတော့ ခြေလျင်ခရီးနဲ့ပဲ ခက်ခက်ခဲခဲသွားကြ ရပါတယ်။ အခု မေးခွန်းမေးမြန်းမယ့် တမီးချောင်းကိုဖြတ်ပြီး အသုံးပြု သွားလာတဲ့ ကျေးရွာပေါင်း ၂၀ ကျော်ရှိပါတယ်။ အဲဒီပြည်သူတွေဟာ တမီးချောင်းရေကြီးပြီဆိုတာနဲ့ ဒုံဟီး၊ နန်းယွန်းဘက်ကို ဘယ်လိုမှ ဆက်သွယ်သွားလာလို့မရတော့ပါဘူး။ တခြားဖြတ်လမ်းလည်းမရှိပါဘူး။ ဒါကြောင့် ရေကြီးချိန်ဆိုရင် ဒီလမ်းကြောင်းနှင့် ခရီးသွားလာလို့မရတော့ အထူးသဖြင့် အရေးပေါ်လူနာတွေရှိလာ တဲ့အခါ ဒေသခံပြည်သူတွေ ပိုပြီးတော့ ဒုက္ခကြုံကြရပါတယ်။ နှစ်စဉ်နှစ်တိုင်းလည်း ကကြီးချမ်းမြူးနဲ့ ဒုံဟီးမြို့ပေါ်က ပြည်သူတွေပူးပေါင်းပြီး ဒေသဖြစ် သစ်၊ ဝါးတွေနဲ့ ယာယီတံတားဆောက်ပြီးသွားလာ ကြပေမဲ့ မိုးများတဲ့ဒေသဖြစ်တဲ့အတွက် ဆောက်ပြီးတာနဲ့ သိပ်မကြာဘူး။ ကမ်းတွေပြိုပြီး ရေထဲ ပြန်ပြန်မျောပါသွားလျက်ရှိပါတယ်။ ဒီနှစ် ၂၀၁၇-၂၀၁၈ မှာဆိုလို့ရှိရင် ဧပြီလကတည်းက တမီးချောင်း ရေကြီးလို့ ကျေးလက်ကျောင်းတွေအတွက် ကျောင်းသုံးစာအုပ်တွေ သွားရောက်သယ်ယူဖို့အခက်အခဲ ဖြစ်ခဲ့ကြပါတယ်။ လမ်းအခက်အခဲကြောင့် ကျောင်းဖွင့်ချိန်လည်း နောက်ကျခဲ့ရပါတယ်။ ချောင်းကူး မရတဲ့အတွက် ဒေသခံပြည်သူတွေ ဆန်၊ ဆီ၊ ဆားသွားရောက်ဝယ်ယူဖို့၊ သယ်ယူဖို့ အခက်အခဲတွေ လည်း ကြုံခဲ့ကြရပါတယ်။ ဒီ တမီးချောင်းဘက် ခရီးသွားကြရတဲ့ ပြည်သူလူထုတွေက ကျွန်တော်တို့ မဲဆန္ဒနယ်ကိုရောက်သွားတဲ့အခါတိုင်း ဒီတံတားကိုအမြန်ဆုံးဆောက်လုပ်ပေးဖို့ ဦးစားပေးတင်ပြကြ ပါတယ်။ ဥက္ကဋ္ဌကြီးခင်ဗျား။ ပြည်သူလူထုတွေ ခရီးသွားလာရေးအဆင်ပြေစေဖို့ တမီးချောင်း ဆောက်လုပ်ပေးနိုင်ရေးဟာ မရှိမဖြစ်အမှန်တကယ်ပဲ အရေးကြီးလိုအပ်နေတာဖြစ်ပါတယ်။ တမီးချောင်းကို တာရှည်ခံတဲ့တံတားတည်ဆောက်ပေးလိုက်လို့ရှိရင် ဒေသခံပြည်သူတွေခရီးသွားလာ ရေးအတွက် အများကြီးအဆင်ပြေလွယ်သွားမှာဖြစ်တဲ့အတွက်ကြောင့်မို့လို့ ဒုံဟီးမြို့နဲ့ ကကြီးချမ်းမြူး ကျေးရွာကြား ပေ ၂၀၀ အကျယ် တမီးချောင်းအား တာရှည်ခံတံတားတည်ဆောက်ပေးရန် အစီအစဉ် ရှိ/မရှိနှင့် အစီအစဉ်ရှိပါက မည်သည့်အချိန်တွင် တည်ဆောက်ပေးမည်။ မရှိပါက မည်သည့်အတွက် ကြောင့် ဖြစ်သည်ကို သိရှိ၍ ဥက္ကဌကြီးမှတစ်ဆင့် ပြည်သူများကိုယ်စား လေးစားစွာ မေးမြန်းအပ်ပါ တယ်။ အားလုံးကို ကျေးဇူးတင်ပါတယ်။</speech>
<speech type='speaker'>နယ်စပ်ရေးရာဝန်ကြီးဌာနက ဖြေကြားရန်ဖြစ်ပါတယ်။</speech>
<speech><agency id='12'>ဗိုလ်ချုပ်သန်းထွဋ်(ဒုတိယဝန်ကြီး၊ နယ်စပ်ရေးရာဝန်ကြီးဌာန)</agency>ကျွန်တော် လွှတ်တော်ကိုယ်စားလှယ်ကြီး မေးမြန်းချက်နှင့်ပတ်သက်ပြီးတော့ စစ်ကိုင်းတိုင်းဒေသကြီး၊ နာဂ ကိုယ်ပိုင်အုပ်ချုပ်ခွင့်ရဒေသ၊ နန်းယွန်းမြို့နယ်မှာရှိတဲ့ မိဘပြည်သူများ ခရီးသွားလာရေးအဆင်ပြေစေ နိုင်ရေးအတွက် ဒုံဟီးမြို့နှင့် ကကြီးချမ်းမြူးကျေးရွာအကြား ချောင်းအကျယ် ပေ ၂၀၀ တမီးချောင်း အား တာရှည်ခံတံတားတည်ဆောက်ပေးနိုင်ရေး အစီအစဉ်ရှိ/မရှိမေးခွန်းနှင့်ပတ်သက်၍ နယ်စပ်ရေးရာဝန်ကြီးဌာနအနေဖြင့် စစ်ကိုင်းတိုင်းဒေသကြီး၊ နာဂကိုယ်ပိုင်အုပ်ချုပ်ခွင့်ရဒေသမှာ နေထိုင်ကြတဲ့ ဒေသခံတိုင်းရင်းသားပြည်သူများရဲ့ လူမှုရေး၊ စီးပွားရေးဖွံ့ဖြိုးတိုးတက်စေရေးအတွက် နယ်စပ်ဒေသဖွံ့ဖြိုးရေးရန်ပုံငွေကနေပြီးတော့ ၂၀၁၆-၂၀၁၇ ဘဏ္ဍာရေးနှစ်မှာ ငွေကျပ် ၂၇၅၅.၇၁၂၇ သန်း၊ ၂၀၁၇-၂၀၁၈ ဘဏ္ဍာရေးနှစ်မှာ ငွေကျပ် ၃၀၂၂.၁၄၁ သန်းဖြင့် ဒေသဖွံ့ဖြိုးရေးလုပ်ငန်းများကို အကောင်အထည်ဖော်ဆောင်ရွက်ပေးလျက်ရှိပါတယ်။ လွှတ်တော်ကိုယ်စားလှယ်မေးမြန်းထားတဲ့ မေးခွန်းနှင့်ပတ်သက်ပြီးတော့ ကျွန်တော်တို့ စစ်ကိုင်းတိုင်းဒေသကြီးအစိုးရအဖွဲ့ကိုလည်း ၂၀၁၇ ခုနှစ်၊ အောက်တိုဘာလ ၁၇ ရက်နေ့မှာ သဘောထားမှတ်ချက်တောင်းခံပြီးဖြစ်ပါတယ်။ သဘောထားမှတ်ချက်က သက်ဆိုင်ရာကနေ စိစစ်ပြီး တော့ ထောက်ခံတင်ပြလာမယ်ဆိုလို့ရှိရင် ကျွန်တော်တို့ နယ်စပ်ရေးရာဝန်ကြီးဌာနအနေနဲ့ကတော့ နယ်စပ်ဒေသဖွံ့ဖြိုးရေး ငါးနှစ်စီမံကိန်းရန်ပုံငွေလျာထားချက်မှာ နှစ်အလိုက်တင်ပြတောင်းခံသွားမည် ဖြစ်ပြီး ဘဏ္ဍာငွေရရှိမှုအပေါ်မူတည်၍ ဦးစားပေးအစီအစဉ်အလိုက် ဆောင်ရွက်ပေးသွားမည် ဖြစ်ပါကြောင်း ရှင်းလင်းဖြေကြားအပ်ပါတယ်။ ။</speech>
</Q-A>
<Q-A>
<title>
လေရှီးမြို့နယ်နှင့် လဟယ်မြို့နယ်ချင်းဆက်လမ်းကို စီမံကိန်းဖြင့် ဖောက်လုပ်ပေးရန် အစီအစဉ် ရှိ/မရှိနှင့် စပ်လျဉ်းသည့်မေးခွန်း
</title>
<speech type='speaker'>
လေရှီးမဲဆန္ဒနယ်မှ ဦးကျော်ဌေး မေးမြန်းဖို့ဖြစ်ပါတယ်။
</speech>
<speech><mp id='368'>ဦးကျော်ဌေး(လေရှီးမဲဆန္ဒနယ်)</mp> လေးစားရတဲ့ ပြည်သူ့လွှတ်တော်ဥက္ကဋ္ဌကြီးနှင့် အားလုံးကို မင်္ဂလာပါလို့ ဦးစွာနှုန်ခွန်းဆက်သအပ်ပါတယ်။ ကျွန်တော်ကတော့ စစ်ကိုင်းတိုင်းဒေသ ကြီး၊ လေရှီးမဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဦးကျော်ဌေးဖြစ်ပါတယ်။ ကျွန်တော် မေးမြန်းမယ့်မေးခွန်းကတော့ လေရှီးမြို့နယ်နှင့် လဟယ်မြို့နယ်ကိုဆက်သွယ်တဲ့လမ်းကို အချိန်ကာလ သတ်မှတ်ပြီးတော့ စီမံကိန်းဝင်လမ်းဖြစ်အောင် ဖောက်လုပ်ပေးရန်အစီအစဉ်ရှိ/မရှိ မေးခွန်းပဲ ဖြစ်ပါ တယ်။ ဥက္ကဋ္ဌကြီးခင်ဗျား။ နာဂကိုယ်ပိုင်အုပ်ချုပ်ခွင့်ရဒေသရဲ့ လမ်းပန်းဆက်သွယ်ရေးကိစ္စကိုတင်ပြ ရမယ်ဆိုရင် ကောင်းတယ်ဆိုတဲ့နေရာကို ထုတ်ပြဖို့ မရှိသလောက်ပါပဲ။ သက်ဆိုင်ရာဝန်ကြီးဌာန အလိုက် ဆောင်ရွက်နေတဲ့လမ်းများကလည်း ဘတ်ဂျက်နှစ်အလိုက်သာ ခွင့်ပြုငွေပေးနေတဲ့အခါမှာ တစ်ကြောင်းထိုး ထိုးပြီးရင် ချက်ချင်းလုပ်ငန်းနှင့် ပြင်ထိန်းရေးလုပ်ငန်းများအတွက် ခွင့်ပြု ငွေချထား ပေးတာတွေမရှိဘဲ ကျောက်တွေဆက်ခင်းတဲ့အခါကျတော့ ကောင်းမွန်တဲ့လမ်းမဖြစ်လာနိုင်ပါဘူး။ ကျွန်တော်တို့ဒေသဟာ မိုးများတဲ့ဒေသဖြစ်တဲ့အတွက် မြေသားလမ်းများဆိုရင် ပျက်စီးမှုအင်မတန်မှ များပါတယ်။ ဘတ်ဂျက်နှစ်တစ်ခုတည်းနဲ့ လမ်းကောင်းဖြစ်မလာနိုင်ပါဘူး။ ဒါကြောင့် စီမံကိန်းကာလ သတ်မှတ်ပြီးတော့ ခွင့်ပြုရန်ပုံငွေပေးဖို့ လိုအပ်မှာဖြစ်ပါတယ်။ ယခု ကျွန်တော်တင်ပြမယ့်ကိစ္စကတော့ လေရှီးမြို့နယ်နှင့် လဟယ်မြို့နယ်ကြား ဆက်သွယ်တဲ့လမ်းမရှိတဲ့အတွက် လေရှီးကနေပြီးတော့မှ လဟယ်ကိုသွားမယ်ဆိုလို့ရှိရင်လည်း ကျွန်တော်တို့ လေရှီးကနေ လဟယ်ကိုသွားရတဲ့အခါ လည်းကောင်း၊ လဟယ်ကနေပြီးတော့မှ လေရှီးကိုသွားတဲ့အခါလည်းကောင်း ဟုမ္မလင်းမြို့နယ်နှင့် ခန္တီးမြို့နယ်ကို အဆင့်ဆင့်ဖြတ်ကျော်ပြီးတော့ ရေတတန်၊ ကုန်းတတန်သွားလာနေရတဲ့အတွက်ကြောင့် မို့လို့ နီးလျက်နဲ့ဝေးနေပါတယ်။ တစ်ခါတလေ မိုးတွင်းကာလမှာ လေရှီး- လဟယ်- နန်းယွန်း သုံးမြို့နယ် အရေးကြီးကိစ္စရှိလို့ အစည်းအဝေးခေါ်လို့ရှိရင်တော့ ကျွန်တော်တို့ မန္တလေးမြို့မှာပဲ ချိန်း ပြီးတော့ပြုလုပ်လျှက်ရှိပါတယ်။ အဲဒီတော့ ကျွန်တော်တို့ ရုံးစိုက်ရာဒေသဖြစ်တဲ့ လဟယ်မြို့ကိုသွားတဲ့ ခရီးဟာ မန္တလေးကိုသွားတာကမှ ပိုပြီးတော့မှ နီးသလိုဖြစ်နေပါတယ်။ အဲဒါကြောင့်မို့လို့ မလိုအပ်ဘဲ နဲ့ ခရီး စရိတ်တွေပိုမိုကုန်ကျခြင်း၊ သွားလာသည့်ခရီးစဉ် ပိုမိုကြန့်ကြာခြင်း၊ အစိုးရ၏အုပ်ချုပ်ရေး ယန္တရား အချိန်နှင့်တစ်ပြေးညီ ဆောင်ရွက်ရန်ခက်ခဲခြင်းနှင့် မြို့နယ်နှစ်ခုကြားမှာရှိတဲ့ ကျေးလက်နေ ပြည်သူများရဲ့ လူနေမှုဘဝဖွံ့ဖြိုးရေးအတွက်ပါ အဟန့်အတားဖြစ်နေတာကို တွေ့ရှိရပါတယ်။ ဒီလမ်း ကြောင်း ကိုဖောက်လုပ်ပေးမယ်ဆိုပါက လေရှီးမြို့နယ်နှင့် လဟယ်မြို့နယ်နှစ်ခုကြား ဆက်သွယ်ရေး ကောင်းဖို့တစ်ခုတည်းသာမဟုတ်ဘဲ လမ်းကြောင်းပေါ်မှာရှိတဲ့ ကျေးရွာပေါင်း ၂၀ ခန့်ကို အကျိုးပြုမှာ ဖြစ်တဲ့အတွက် ကျေးရွာပြည်သူများ၏ လူနေမှုဘဝဖွံ့ဖြိုးမှုအတွက်ပါ များစွာအထောက်အကူပြုမှာ ဖြစ်ပါတယ်။ ဒါကြောင့်မို့လို့ လေရှီး-ထန်ပါခွေ-လဟယ်ဆက်သွယ်သည့်လမ်းကြောင်းကို အချိန် ကာလတစ်ခု သတ်မှတ်ပြီးတော့ စီမံကိန်းဝင်လမ်းအဖြစ် ဖောက်လုပ်ပေးရန် အစီအစဉ်ရှိ/မရှိ ဥက္ကဋ္ဌကြီးမှတစ်ဆင့် နာဂကိုယ်ပိုင်အုပ်ချုပ်ခွင့်ရပြည်သူများရဲ့ ကိုယ်စား လေးစားစွာဖြင့် မေးမြန်းအပ် ပါတယ်ခင်ဗျား။ အားလုံးကိုကျေးဇူးတင်ပါတယ်။</speech>
<speech type='speaker'>နယ်စပ်ရေးရာဝန်ကြီးဌာနက ဖြေကြားရန်ဖြစ်ပါတယ်။</speech>
<speech><agency id='12'>ဗိုလ်ချုပ်သန်းထွဋ်(ဒုတိယဝန်ကြီး၊ နယ်စပ်ရေးရာဝန်ကြီးဌာန)</agency>ကျွန်တော် လွှတ်တော်ကိုယ်စားလှယ်ကြီးမေးမြန်းထားတဲ့ စစ်ကိုင်းတိုင်းဒေသကြီး၊ နာဂကိုယ်ပိုင်အုပ်ချုပ်ခွင့်ရ ဒေသ လေရှီး- လဟယ်မြို့နယ်ချင်းဆက်လမ်း ဖောက်လုပ်ရန်ကိစ္စနှင့် ပတ်သက်ပြီးတော့ ဒုတိယသမ္မတဦးမြင့်ဆွေ၏ ၆-၁၁-၂၀၁၆ ရက်နေ့မှ ၉-၁၂-၂၀၁၆ ရက်နေ့အထိ စစ်ကိုင်းတိုင်း ဒေသကြီးနှင့် ချင်းပြည်နယ်သို့ သွားရောက်ခဲ့တဲ့ခရီးစဉ်မှာ လမ်းညွှန်မှာကြားချက်အရ လမ်းအူ ကြောင်းရှာဖွေရေးကော်မတီကို ဖွဲ့စည်းပြီးတော့ ကျွန်တော်တို့ ကွင်းဆင်းဆောင်ရွက်ခဲ့ပါတယ်။ လမ်းအူကြောင်းအဖြစ် လဟယ်- ထန်ပါခွေ- ခမောင်း- ဆားလင်း- ဝမ်းဘဲမှ လေရှီး- ထမံသီ လမ်းကြောင်းပေါ်မှာရှိတဲ့ ရန်နွေးသို့ လျာထားပြီးတော့ ၎င်းကနေပြီးတော့ ရန်နွေး- လေရှီး လမ်း ၂၇ မိုင်ဖြင့် ဆက်စပ်မယ်ဆိုလို့ရှိရင် စုစုပေါင်းလမ်းမိုင် ၁၅၅ မိုင် ရှည်မှာဖြစ်ကြောင်းကိုလည်း တွေ့ရှိရပါတယ်။ အဆိုပါလမ်းပိုင်းများ အနက် နယ်စပ်ဒေဖွံ့ဖြိုးရေးရန်ပုံငွေဖြင့် လဟယ်- ထန်ပါခွေ လမ်းပိုင်း ၆၀ မိုင်ကို မြေသားလမ်းအဖြစ် လည်းကောင်း၊ ထန်ပါခွေမှ တာမောင်လမ်းပိုင်း ၁၀ မိုင်ကို ဆိုင်ကယ်လမ်းအဖြစ်လည်းကောင်း ဖောက်လုပ်ပြီးဖြစ်ရာ တာမောင်မှဝမ်းဘဲအထိ လျာထားလမ်း ၄၀ မိုင်မှာ လမ်းသစ်ဖောက်လုပ်ရန် လိုအပ်ခြင်းကြောင်းကိုလည်း ကျွန်တော်တို့ တွေ့ရှိရပါတယ်။ ဝမ်းဘဲမှ ရန်နွေးအထိ ၁၈ မိုင်မှာ ၁၀ မိုင် မြေသားလမ်းဖောက်လုပ်ပြီးတော့ ကျန်တဲ့ ၈ မိုင်ကိုတော့ ကျွန်တော်တို့ ၂၀၁၇-၂၀၁၈ ဘဏ္ဍာရေးနှစ်မှာ မြေလမ်း ၅ မိုင်နှင့် တတိယအကြိမ် အိန္ဒိယအထောက်အပံ့မှ မြေလမ်း ၃ မိုင် ဖောက်လုပ်ရန်လျာထားပြီးဖြစ်ခြင်းတို့ကြောင့် လဟယ်ထန်ပါခွေ- လေရှီးမြေလမ်း ၁၅၅ မိုင် ဖောက်လုပ်ရန်အတွက် ဆောင်ရွက်ပေးရန် လိုအပ်တဲ့ လုပ်ငန်းတွေရှိပါတယ်။ ဒီလုပ်ငန်းတွေကတော့ ထန်ပါခွေ- တာမောင် ၁၀ မိုင် လမ်းတာချဲ့ တာရယ်၊ တာမောင်- ဝမ်းဘဲ ၄၀ မိုင် မြေသားလမ်းအသစ်ဖောက်လုပ်ဖို့ လိုအပ်ပါမယ်။ ထို့အတူပဲ လိုအပ်တဲ့ Box Culvert ၄၈၀ စင်းတည်ဆောက်ပေးခြင်း၊ ၁၀၀ ပေမှ ၂၅၀ ပေ အတွင်းမှာရှိတဲ့ အရှည် တံတားခြောက်စင်း ၉၃၀ ပေဆောက်လုပ်ခြင်းတို့ပဲ ဖြစ်ပါတယ်။ ဒါကြောင့်မို့လို့ နာဂကိုယ်ပိုင်အုပ်ချုပ် ခွင့်ရဒေသ၊ လေရှီးမြို့နယ်နှင့် လဟယ်မြို့နယ်ချင်းဆက်လမ်းအတွက် ဆောင်ရွက်ရန်လိုအပ်လျက် ရှိသည့်လုပ်ငန်းများကို နယ်စပ်ဒေသဖွံ့ဖြိုးရေးငါးနှစ်စီမံကိန်းမှာ ထည့်သွင်းလျာထားပြီး ၂၀၁၈-၂၀၁၉ ဘဏ္ဍာရေးနှစ်ကနေစတင်ပြီးတော့ ဘဏ္ဍာနှစ်အလိုက် လျာထားဆောင်ရွက်ပေးသွားမည်ဖြစ်ပါ ကြောင်း ရှင်းလင်းဖြေကြားအပ်ပါတယ်။ အားလုံးကို ကျေးဇူးတင်ပါတယ်။</speech>
</Q-A>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီနေ့အတွက် မေးခွန်းများ မေးမြန်းခြင်း၊ ဖြေကြားခြင်း အစီအစဉ်ပြီးပါပြီ။ မေးခွန်းများဖြေကြားပြီးတဲ့ နယ်စပ်ရေးရာဝန်ကြီးဌာန ဒုတိယဝန်ကြီး ပြန်လည်ထွက်ခွာနိုင်ပါတယ်။
</speech>
</section>
<section value = 'Bill'>
<bill>
<title>အမျိုးသားလွှတ်တော်က ပြင်ဆင်ချက်ဖြင့် ပြန်လည်ပေးပို့လာသော မြန်မာနိုင်ငံလွှတ်တော် အဖွဲ့ဥပဒေကြမ်းကို လက်ခံရရှိကြောင်းနှင့် ပြင်ဆင်ချက်အဆို တင်သွင်းလိုသည့် လွှတ်တော် ကိုယ်စားလှယ်များ အမည်စာရင်းတင်သွင်းနိုင်ကြောင်း လွှတ်တော်သို့ အသိပေးတင်ပြခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ပြည်သူ့လွှတ်တော်မှာ စတင်ဆွေးနွေး ၍ ပြင်ဆင်ချက်ဖြင့် အတည်ပြုခဲ့ပြီး အမျိုးသားလွှတ်တော်သို့ ပေးပို့ထားသော မြန်မာနိုင်ငံလွှတ်တော် အဖွဲ့ဥပဒေကြမ်းကို ၈-၁၁-၂၀၁၇ ရက်နေ့မှာ အမျိုးသားလွှတ်တော်က ပြင်ဆင်ချက်ဖြင့် ပြန်လည် ပေးပို့လာပါတယ်။ ပြင်ဆင်ချက်မိတ္တူများကိုလည်း ကိုယ်စားလှယ်များထံ ဖြန့်ဝေပြီး ဖြစ်ပါတယ်။ ယင်းဥဒေကြမ်းနှင့်စပ်လျဉ်းပြီး အမျိုးသားလွှတ်တော်ရဲ့ ပြင်ဆင်ချက်အပေါ်ဆွေးနွေးရန် အဆို တင်သွင်းလိုသူများအနေနဲ့ ပြင်ဆင်လိုတဲ့ဥပဒေကြမ်းရဲ့အပိုဒ်၊ အပိုဒ်ခွဲ၊ အကြောင်းအရာကို တိတိ ကျကျဖော်ပြ၍ ၂၂-၁၁-၂၀၁၇ ရက် (ဗုဒ္ဓဟူးနေ့)ညနေ ၄ နာရီနောက်ဆုံးထားပြီး ပြည်သူ့လွှတ်တော်ရုံး ညွှန်ကြားရေးမှူးချုပ်ထံ အမည်စာရင်းတင်သွင်းရန်ဖြစ်ကြောင်း အသိပေးကြေညာပါတယ်။
</speech>
<title>ပြည်ထောင်စုရှေ့နေချုပ်ရုံးကတင်သွင်းသည့် စည်ပင်သာယာရေးဥပဒေကို ရုပ်သိမ်းသည့် ဥပဒေကြမ်းနှင့်စပ်လျဉ်း၍ ပြင်ဆင်ချက်မရှိအတည်ပြုရန် လွှတ်တော်၏ အဆုံးအဖြတ်ရယူခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ပြည်ထောင်စုရှေ့နေချုပ်ရုံးက တင်သွင်းသော စည်ပင်သာယာရေးဥပဒေကို ရုပ်သိမ်းသည့်ဥပဒေကြမ်းနှင့်စပ်လျဉ်းပြီး ဒုတိယအကြိမ် ပြည်သူ့ လွှတ်တော် ဆဋ္ဌမပုံမှန်အစည်းအဝေး (၁၁)ရက်မြောက်နေ့ (၁၄-၁၁-၂၀၁၇ ရက်နေ့တွင် ဥပဒေကြမ်းကော်မတီက အစီရင်ခံစာကို ဖတ်ကြားရှင်းလင်းခြင်းပြုလုပ်ခဲ့ပါတယ်။ ဒီဥပဒေကြမ်းနှင့် စပ်လျဉ်းပြီး ပြင်ဆင်ချက်အဆိုတင်သွင်းဆွေးနွေးလိုတဲ့ လွှတ်တော်ကိုယ်စားလှယ်များအနေနဲ့ မိမိ ပြင်ဆင်လိုတဲ့အပိုဒ်၊ အပိုဒ်ခွဲ၊ အကြောင်းအရာ၊ အချက်အလက်များကို တိကျစွာရေးသားဖော်ပြ၍ ၁၆၁၁-၂၀၁၇ ရက်နေ့နောက်ဆုံးထားပြီး အမည်စာရင်းတင်သွင်းရန်တောင်းခံခဲ့သော်လည်း ပြင်ဆင်ချက် အဆိုတင်သွင်းလာတဲ့ကိုယ်စားလှယ်တစ်ဦးမျှမရှိပါ။ ဒါကြောင့် စည်ပင်သာယာရေးဥပဒေကို ရုပ်သိမ်း သည့်ဥပဒေကြမ်းနှင့်စပ်လျဉ်းပြီး ဥပဒေကြမ်းကော်မတီရဲ့ အစီရင်ခံစာတင်ပြချက်အတိုင်း ပြင်ဆင် ချက်မရှိအတည်ပြုရန် လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'> သဘောမတူတဲ့သူရှိပါသလားခင်ဗျား။</speech>
<speech type='speaker'>
သဘောမတူသူမရှိတဲ့အတွက် စည်ပင် သာယာရေးဥပဒေကို ရုပ်သိမ်းသည့်ဥပဒေကြမ်းကို ဥပဒေကြမ်းကော်မတီရဲ့ အစီရင်ခံစာတင်ပြချက် အတိုင်း ပြင်ဆင်ချက်မရှိအတည်ပြုကြောင်းနှင့် ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၁၉၁ အရ ဆက်လက်ဆောင်ရွက်သွားမည်ဖြစ်ကြောင်း ကြေညာပါတယ်။ (ဩဘာသံများ)
</speech>
<speech type='speaker'>
ပြည်ထောင်စုရှေ့နေချုပ်ရုံး ဒုတိယရှေ့နေချုပ် ပြန်လည်ထွက်ခွာနိုင်ပါတယ်။
</speech>
</bill></section>
<section value = 'Motion'>
<motion><new_section>
<title>
ဦးစိုင်းငေါင်းဆိုင်ဟိန်း၊ မောက်မယ်မဲဆန္ဒနယ်က တင်သွင်းသည့် ပလတ်စတစ်အန္တရာယ် တားဆီးကာကွယ်ရန် နေ့စဉ်စွန့်ပစ်အမှိုက်များတွင် ပါဝင်သည့်ပလတ်စတစ်ပစ္စည်းများကို သီးသန့်ဖယ်ရှားစွန့်ပစ်စေခြင်းနှင့် ပလတ်စတစ်အသုံးပြုမှုနှုန်းထားများ လျှော့ချခြင်းစသည့် ပြည်သူလူထုတစ်ရပ်လုံးပါဝင်သော ဒီမိုကရေစီအခြေခံအလေ့အကျင့်ကောင်းများကို မူဝါဒ တစ်ရပ်ရေးဆွဲပြဋ္ဌာန်း၍ တစ်နိုင်ငံလုံးအတိုင်းအတာဖြင့် စတင်အကောင် အထည်ဖော် ဆောင်ရွက်ပေးပါရန် ဤလွှတ်တော်က ပြည်ထောင်စုအစိုးရသို့ တိုက်တွန်းကြောင်းအဆိုကို လွှတ်တော်ကိုယ်စားလှယ်များက ဆွေးနွေးခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဦးစိုင်းငေါင်းဆိုင်ဟိန်း၊ မောက်မယ် မဲဆန္ဒနယ်က ဒုတိယအကြိမ် ပြည်သူ့လွှတ်တော် ဆဋ္ဌမပုံမှန်အစည်းဝေး သတ္တမနေ့(၃၀-၁၀-၂၀၁၇ ရက်နေ့)တွင် တင်သွင်းတဲ့ ပလတ်စတစ်အန္တရာယ်တားဆီးကာကွယ်ရန် နေ့စဉ်စွန့်ပစ်အမှိုက်များတွင် ပါဝင်သည့်ပလတ်စတစ်ပစ္စည်းများကို သီးသန့်ဖယ်ရှားစွန့်ပစ်စေခြင်းနှင့် ပလတ်စတစ်အသုံးပြုမှု နှုန်းထားများလျှော့ချခြင်းစသည့် ပြည်သူလူထုတစ်ရပ်လုံးပါဝင်သော ဒီမိုကရေစီအခြေခံအလေ့ အကျင့်ကောင်းများကို မူဝါဒတစ်ရပ်ရေးဆွဲပြဋ္ဌာန်း၍ တစ်နိုင်ငံလုံးအတိုင်းအတာဖြင့် စတင်အကောင် အထည်ဖော်ဆောင်ရွက်ပေးပါရန် ဤလွှတ်တော်က ပြည်ထောင်စုအစိုးရသို့ တိုက်တွန်းကြောင်းအဆို ကို ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၁၇၀ အရ ဆောင်ရွက်သွားမှာဖြစ်ပါတယ်။ ယင်းအဆိုနှင့်စပ်လျဉ်း၍ ဆွေးနွေးမယ့်ကိုယ်စားလှယ်ငါးဦး ရှိပါတယ်။</speech>
<speech type='speaker'>
ပထမဦးစွာ လွိုင်ကော်မဲဆန္ဒနယ်မှ ဒေါက်တာဒေါ်ခင်စည်သူ ဆွေးနွေးဖို့ ဖြစ်ပါတယ်။
</speech>
<speech><mp id='249'>ဒေါက်တာဒေါ်ခင်စည်သူ(လွိုင်ကော်မဲဆန္ဒနယ်)</mp> လေးစားအပ်ပါတဲ့ ပြည်သူ့လွှတ်တော် ဥက္ကဋ္ဌနှင့် အားလုံးကို မင်္ဂလာပါလို့ နှုတ်ခွန်းဆက်သဂါရဝပြုအပ်ပါတယ်။ ကျွန်မကတော့ လွိုင်ကော် မဲဆန္ဒနယ်က ပြည်သူ့လွှတ်တော်ကိုယ်စားလှယ် ဒေါက်တာဒေါ်ခင်စည်သူ ဖြစ်ပါတယ်ရှင်။ မောက်မယ် မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးစိုင်းငေါင်းဆိုင်ဟိန်းရဲ့ အဆိုကို ထောက်ခံဆွေးနွေး သွားမှာဖြစ်ပါတယ်။ ပလတ်စတစ်ကြောင့် သဘာဝပတ်ဝန်းကျင်ဖြစ်တဲ့ မြေ၊ ရေ၊ လေတို့ဟာ ညစ်ညမ်း နေပါတယ်။ သက်ရှိသတ္တဝါများဖြစ်တဲ့ လူ၊ တိရစ္ဆာန်နှင့် အပင်များကိုပါ အန္တရာယ်များစွာပြုတဲ့အတွက် ဒီအဆိုကို ထောက်ခံဆွေးနွေးရခြင်းဖြစ်ပါတယ်။ ကမ္ဘာပေါ်မှာ မြန်မာနိုင်ငံအပါအဝင် ယနေ့လူတွေ ဟာ ပလတ်စတစ်အိတ်များ၊ ဗူးများ၊ ပုလင်းများ၊ ခွက်များ၊ ကလေးကစားစရာအရုပ်များနှင့်အတူ ပလတ်စတစ်ပိုက်လုံးများကို မြို့ရောတောပါမကျန် လူသုံးကုန်ပစ္စည်း၊ စားသုံးကုန်ပစ္စည်းအဖြစ် တစ်နေ့ထက်တစ်နေ့ တိုးတက်သုံးစွဲလာတာတွေ့ပါတယ်။ World Wide Institute နှင့် တစ်ကမ္ဘာလုံး ဆိုင်ရာစက်မှုလုပ်ငန်းခွဲခြမ်းစိတ်ဖြာရေးအစီရင်ခံစာအရ ၂၀၁၅ ခုနှစ်ကုန်မှာ ၂၉၀ ကျော် မီလီယံတန် ရောက်ရှိနေပြီလို့ ပြောပါတယ်။ မြန်မာနိုင်ငံဟာ အဲဒီလိုပလတ်စတစ်ဘယ်လောက်သုံးစွဲတယ်ဆိုတာ ကိုတော့ တိကျတဲ့စာရင်းမရှိသေးပါဘူး။ သဘာဝပတ်ဝန်းကျင်ညစ်ညမ်းမှုများမှာ တစ်ဦးချင်း စည်းကမ်းမဲ့ အမှိုက်စွန့်ပစ်မှုများကနေ လူ့အဖွဲ့အစည်းတစ်ရပ်လုံး ပလတ်စတစ်စွန့်ပစ်မှုကို အကျင့် စရိုက်တစ်ခုအနေဖြင့် ဖြစ်နေပါပြီ။ ကျွန်မတို့မြန်မာနိုင်ငံရဲ့ မြစ်ချောင်း၊ သဘာဝရေထွက်ပေါက်တွေ၊ ဂူပေါက်တွေမှာ ပလတ်စတစ်များ စွန့်ပစ်နေခြင်းဟာ ရေရှည်မှာ မြေမသန့်မှုနှင့်အတူ သန့်ရှင်းတဲ့ ရေနှင့် ရေချိုသယံဇာတအတွက် စိုးရိမ်ဖွယ်ရာဖြစ်ပါတယ်။ ။ ဥက္ကဌကြီးရှင်။ ပလတ်စတစ်အမျိုးမျိုးနှင့် သုံးစွဲမှုအန္တရာယ်ကို Power Point ဖြင့် တင်ပြခွင့် ပြုပါရှင်။ ပလတ်စတစ်အမျိုးမျိုးသုံးစွဲမှုနဲ့ ဖြစ်ပေါ်စေတတ်တဲ့အန္တရာယ်တွေကတော့ PET ပလတ် စတစ်အမျိုးအစားဟာ ရေသန့်ဗူး၊ အအေးဗူးတွေ ထုတ်လုပ်မှုမှာ သုံးပါတယ်။ စွန့်ပစ်ပစ္စည်းအဖြစ် မြေကြီးအောက်မှာ ၁၀ နှစ်သက်တမ်းရှိပါတယ်။ မြေသြဇာဖြစ်နိုင်ပါတယ်။ သို့သော်လည်း ကျန်းမာရေးအရ ဟော်မုန်းများကို အနှောင့်အယှက်ဖြစ်တဲ့အတွက် ဓာတုပစ္စည်းနှင့်သတ္တုများ ပါဝင်ပါတယ်။ HDPHigh-Density Polyethylene ကတော့ မြေကြီးထဲမှာ နှစ် ၁၀၀ လောက်မှ ပျော်ဝင်တယ်။ မြေသြဇာ အဖြစ် မရောက်နိုင်ပါဘူး။ ဂါလန်ပုံးတွေ၊ ဆီပုံးတွေ ပြုလုပ်ပါတယ်။ ဓာတုပစ္စည်းမပါဝင်ပါဘူး။ လုံခြုံ တဲ့ပလတ်စတစ်လို့ဆိုပေမဲ့ အခုထက်ထိ သုတေသနပြု ဆဲဖြစ်ပါတယ်။ DEHP ကတော့ အမျိုးသမီးဟော်မုန်း Estrogen နှင့်တူတဲ့ ဟော်မုန်းဓာတ်ကို ဖျက်ဆီးပါတယ်။ ကလေးတွေမှာ ဓာတ်မတည့်ခြင်း၊ ပန်းနာရင်ကြပ်ဖြစ်စေပါတယ်။ ကင်ဆာဖြစ်စေပါတယ်။ အသည်း၊ ကျောက်ကပ်၊ ဘေ၊ ရိုးတွင်းခြင်ဆီနှင့် ကိုယ်အလေးချိန်ကို အနုတ်လက္ခဏာဆောင်တဲ့ အနှောင့်အယှက်များ ပေးနိုင် ပါတယ်။ Low-Density Polyethylene ကျတော့ နှစ်ပေါင်း ၅၀၀ ကနေ ၁၀၀၀ ကြာမှ မြေထဲမှာ ပျော်ဝင်ပါတယ်။ ကလေးကစားစရာပြုလုပ်ပါတယ်။ အဆိပ်အတောက်မရှိပါဘူး။ ဒါပေမဲ့ သုတေသန ပြုဆဲဖြစ်ပါတယ်။ Polyvinyl Chloride ဖြစ်တဲ့ PCV ကတော့ အလွန်ကြောက်စရာကောင်းတဲ့ ပလတ် စတစ်ပဲဖြစ်ပါတယ်။ ရေပိုက်နှင့် ဆောက်လုပ်ရေးပစ္စည်းတွေလုပ်ရာမှာ သုံးပါတယ်။ အဲဒီပစ္စည်း လုပ်တဲ့အခါမှာ Dioxin ခေါ်တဲ့အဆိပ်ဓာတ်ထွက်ပါတယ်။ လူရော တိရစ္ဆာန်ပါ ကင်ဆာဖြစ်စေပါတယ်။ ကလေးတွေ ဓာတ်မတည့်ဘူး။ ပန်းနာရင်ကြပ်ဖြစ်တယ်။ အသည်း၊ ကျောက်ကပ်၊ ဘေ၊ ရိုးတွင်းခြင်ဆီ တွေကို အနှောင့်အယှက်ပေးပါတယ်။ နှစ်တစ်သန်းကျော်မှ ပျက်စီးပါတယ်။ Polystyrene ကျတော့ ပျော်ဝင်နိုင်ဖို့က အပူချိန်အပေါ်မှာ မူတည်ပါတယ်။ တစ်ခါသုံးသောက်ရေခွက်တွေ၊ ဖော့၊ ဆီးထုပ်တွေ လို မုန့်ထုပ်တဲ့အိတ်များ ပြုလုပ်ပါတယ်။ အမျိုးသမီးတွေရဲ့ သားဥအိမ်ကို ထိခိုက်ပါတယ်။ လူငယ် အမျိုးသားတွေမှာ သုတ်ပိုးထုတ်လုပ်မှု လျော့ကျစေပါတယ်။ Carcinogen လို့ခေါ်တဲ့ ကင်ဆာ ဖြစ်နိုင်တဲ့အရာများ ထုတ်လုပ်ပေးတဲ့အတွက် အသုံးမပြုသင့်ပါဘူး။ Polypropylene ဟာ နှစ်ပေါင်း ၁၀၀၀၀ ကြာမှ ပျက်စီးတယ်။ မိုးကာ၊ ထီး၊ လက်ကိုင်အိတ်၊ ကြွပ်ကြွပ်အိတ်တွေ ပြုလုပ်ပါတယ်။ လုံခြုံ တယ်ဆိုပေမဲ့ သုတေသနပြုဆဲဖြစ်ပါတယ်။ အခြားပလတ်စတစ်တွေကကျတော့ Chemical ဖျော်ရာမှာ အသုံးပြုပါတယ်။ အထက်ပါ အမျိုးအစားခုနှစ်ခုထဲမှာမပါတဲ့ PA ခေါ်တဲ့ Biphenyl A အင်မတန်အန္တရာယ် ရှိပါတယ်။ အသက်အန္တရာယ်ရှိပါတယ်။ ရေသန့်ဗူး၊ အစားအသောက်ထည့်တဲ့ ပလတ်စတစ်ဗူးမှာ သုံးပါတယ်။ အစားအသောက်အပူများကို ပလတ်စတစ်အိတ်၊ ပန်းကန်ထဲမှာ ထည့်စားလို့ရှိရင် ပလတ်စတစ်ကွန်ပေါင်းအနည်တွေထိုင်ပြီးတော့ အချိန်ကြာလာရင် ကျောက်ကပ်မှာ ကျောက်တည်နိုင် ပါတယ်။ ဒါကြောင့်မို့လို့ ထိုင်ဝမ်က University Professor တစ်ယောက်က ဆိုထားပါတယ်။ JAMA International Magazine ကလည်း အဲဒီလိုကျောက်ကပ်ပျက်စီးနိုင် ကြောင်း ပြောပြထားပါတယ်။ ဥက္ကဌကြီးရှင်။ ဒီအန္တရာယ်တွေကို ပြည်သူများသိရန် အသိပညာပေးအစီအစဉ်များ ဆောင်ရွက် ခြင်းဟာအလွန်အရေးကြီးပါတယ်။ ပလတ်စတစ်လျှော့ချသုံးခြင်းအတွက် ကျင့်သုံးမယ်ဆိုလို့ရှိရင် စမ်းသပ်အကောင်အထည်ဖော်ဖို့ နေရာတစ်ခုခုကို စံပြနေရာတစ်ခုခုဖြစ်အောင် စမ်းသပ်အကောင် အထည်ဖော်ကျင့်သုံးစေချင်ပါတယ်။ ဥပမာ ရုံး၊ ကျောင်း၊ ဆေးရုံ၊ ရပ်ကွက်တစ်ခုခုမှာ ထားစေချင်ပါ တယ်။ လက်ရှိသုံးနေတဲ့ ပလတ်စတစ်ပမာဏကိုလည်း သိစေချင်ပါတယ်။ အစိုးရက ဈေးရောင်းသူ ဈေးဝယ်သူ ပလတ်စတစ်သုံးစွဲမှုလျှော့ချဖို့ ပြည်သူတွေရဲ့ အမူအကျင့်တွေကိုလည်း ပြောင်းလဲဖို့ မူဝါဒ များ ချမှတ်စေချင်ပါတယ်။ လက်ရှိအချိန်မှာ ပလတ်စတစ်ပစ္စည်းများကို ဖြစ်ပေါ်စေတဲ့ လူသုံးကုန်၊ စားသုံးကုန်တွေမှာ Recycle ဖြစ်မယ့် အခြေအနေကို အကောင်အထည်ဖော်ပေးဖို့ နည်းပညာတွေ လိုပါတယ်။ သတ်မှတ်ချိန်အတွင်းမှာ Recycle လျှော့ချဖို့ကိစ္စကို မဆောင်ရွက်ပါက ဒဏ်ကြေးအပြင် လအလိုက် အညစ်အကြေးစရိတ်ကောက်ခံဖို့ လိုအပ်ပါကြောင်း ။</speech>
<speech type='speaker'>
ဖာပွန်မဲဆန္ဒနယ်မှ ဦးစောထွန်းမြအောင် ဆွေးနွေးဖို့ဖြစ်ပါတယ်။
</speech>
<speech><mp id='252'>ဦးစောထွန်းမြအောင်(ဖာပွန်မဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဋ္ဌ၊ ပြည်ထောင်စုဝန်ကြီးများ၊ လွှတ်တော်ကိုယ်စားလှယ်များကို မင်္ဂလာပါလို့ ဦးစွာဂါရ၀ပြု နှုတ်ဆက်အပ်ပါတယ်။ ကျွန်တော်ကတော့ ကရင်ပြည်နယ်၊ ဖာပွန်မဲဆန္ဒနယ်က ပြည်သူ့လွှတ်တော် ကိုယ်စားလှယ် ဦးစောထွန်းမြအောင် ဖြစ်ပါတယ်။ ကျွန်တော့်အနေနဲ့ ရှမ်းပြည်နယ်၊ မောက်မယ် မဲဆန္ဒနယ်မှ ပြည်သူ့လွှတ်တော်ကိုယ်စားလှယ်ရဲ့ အဆိုကို အကြံပြု ဖြည့်စွက် ထောက်ခံဆွေးနွေးသွားမှာ ဖြစ်ပါတယ်။ လေးစားအပ်ပါသော ဥက္ကဌကြီးခင်ဗျား။ အဆိုရှင်အနေနဲ့ အမှိုက်များတွင်ပါဝင်သည့် ပလတ်စတစ်ကိုဖယ်ရှားရန်၊ ပလတ်စတစ်အသုံးပြုမှု လျှော့ချရန်တို့ဖြစ်ပါတယ်။ အဆိုရှင်အနေနဲ့ ပလတ်စတစ်အသုံးပြုမှုလျှော့ချဖို့အတွက်ကတော့ ဒါက လက်ရှိခေတ်ကာလအနေနဲ့ဆိုလို့ရှိရင် စီးပွားရေးအတွက်ရော၊ လုပ်ငန်းအတွက်ရော ဖြစ်နိုင်ခြေတော့မရှိပါဘူး။ ဒါပေမဲ့ ဘာဖြစ်လို့လဲဆို တော့ သုံးစွဲမှုကများတဲ့အတွက်ကြောင့်ဖြစ်ပါတယ်။ ကျွန်တော်တို့လွှတ်တော်ကိုယ်စားလှယ်ကိုယ်တိုင် ကိုက ရန်အောင်မြင်ဈေးမှာသွားကြည့်ရင် ပလတ်စတစ်က မပါလို့မဖြစ်တဲ့ကိစ္စလေးတွေ ဖြစ်ပါတယ်။ ဘာဖြစ်လို့လဲဆိုတော့ အထုပ်အပိုးတွေအနေနဲ့ အမဲသား၊ ဟင်းသီးဟင်းရွက် ဒါတွေကို ပလတ်စတစ် နဲ့ပဲထုပ်ရတယ်။ လေးစားအပ်ပါသော ဥက္ကဋ္ဌကြီးခင်ဗျား။ ပလတ်စတစ်အသုံးပြုမှုစနစ်ဟာ ယခုအချိန် မှာ တော်တော်လေး ရေပန်းစားနေပါတယ်။ အခြေခံအကျဆုံးဖြစ်တဲ့ လူတန်းစားက မုန့်ဟင်းခါးဝယ်တာ တောင်မှ ပါဆယ်ထုပ်ထုပ်လျှင် ပလတ်စတစ်နဲ့ပဲထုပ်တယ်။ ကျန်တော်တော်များများကို ပလတ်စတစ် နဲ့ပဲလုပ်ကြပါတယ်။ ယခုအခါဆိုလို့ရှိရင် ပလတ်စတစ်အမိုးပြား၊ ပလတ်စတစ်ပိုက်၊ ပလတ်စတစ်တူ ဧည့်ခံပွဲတွေမှာ တွင်ကျယ်စွာသုံးစွဲတာ တွေ့ရှိရပါတယ်။ အဲဒီတော့ ဒါတွေကို လျှော့ချနိုင်ဖို့အတွက်၊ ဒါတွေကို ပပျောက်နိုင်ဖို့အတွက်ဆိုလို့ရှိရင် ကျွန်တော်တို့ ၂၀၁၇ ခုနှစ်၊ နိုဝင်ဘာလ ၈ ရက်နေ့ထုတ် မြန်မာ့အလင်းသတင်းစာထဲမှာ စာမျက်နှာ ၁၃ မှာ ဘုတလင်မြို့နယ်၊ ချင်းတွင်းမြစ်ဘေးက ဓာတုလုပ်ငန်းအဖွဲ့မှ စွန့်ပစ်ပစ္စည်းကို ဒီဇယ်ဆီချက်လုပ်ရာ တစ်နေ့ကို တစ်ပီပါ၊ နှစ်ပီပါ တွေ့ရှိ ကြောင်း ဓာတုအင်ဂျင်နီယာ ဦးဟန်ထွန်းထံမှ သိရှိရကြောင်း သတင်းပါရှိပါတယ်။ ဒီအပြင် အဲဒီ ထုတ်လုပ်တဲ့ဒီဇယ်ဆီဟာ အပြင်ကဒီဇယ်ဈေးနဲ့ ဘာမှမကွာကြောင်း ဖော်ပြသည့်အတွက်ကြောင့် သိပ္ပံပညာနဲ့ပတ်သက်ပြီးတော့ ဓာတုပစ္စည်းကို ဒီထက် ဒီဇယ်ဆီထုတ်လုပ်ရာမှာ ဒီထက်ကောင်းမွန် အောင် အစိုးရကနေပြီးတော့ လေ့လာချီးမြှောက်သင့်ပါကြောင်း အကြံပြု လိုပါတယ်။ လေးစားအပ်ပါသော ဥက္ကဌကြီးခင်ဗျား။ အမှိုက်ပလတ်စတစ်စွန့်ပစ်တဲ့ကိစ္စမှာ မိခင်၊ ဖခင်၊ ကျောင်းဆရာဆရာမ စသည်ဟာ ငယ်ငယ်ကတည်းက အကျင့်ရမှသာ ဒါက အသားကျမှာပါ။ သို့မဟုတ်ပါက သွန်သင်မှုမရှိရင်တော့ ကလေးတွေဆိုလို့ရှိရင် ဘာမှမတတ်နိုင်ဘူး။ ဒါကြောင့် လက်ဦးဆရာ မည်ထိုက်စွာ ပုဗ္ဗာစရိယ မိနှင့်ဖပါ။ ဒါကြောင့် အမှိုက်ကောက်တဲ့စနစ်၊ အမှိုက်စွန့်ပစ်တဲ့ စနစ်ကို ရပ်ကွက်ကျေးရွာတွေမှတစ်ဆင့် ဒါ လူငယ်တွေနဲ့စုဖွဲ့ပြီး စနစ်တကျ အမှိုက်ကောက်ဖို့၊ လေ့ကျင့်ပေးဖို့၊ ကျောင်းမှာလည်းလေ့ကျင့်ပေးဖို့ဆိုတာကို ဒါ ကျွန်တော်တို့ စည်းကမ်းချမှတ်ထားဖို့ လိုပါတယ်။ ယခုအခါမှာ အာဖရိကဆိုတဲ့နိုင်ငံက ခုန ရဝမ်ဒါနိုင်ငံမှာ အကြီးအကဲတွေက ဦးဆောင် ပြီးတော့ လစဉ်အမှိုက်ကောက်တဲ့စနစ် ကျင့်သုံးတယ်။ ရပ်ကွက်တွေ၊ မြို့နယ်တွေမှာ ကျင့်သုံးတယ်။ ဒါကြောင့်မို့လို့ ရဝမ်ဒါနိုင်ငံဟာ နိုင်ငံသေးပေသော်ငြားလည်း သန့်ရှင်းသန့်ပျံ့နေတယ်လို့ ကြားဖူး ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ နောက်ဆုံးအနေနဲ့ တင်ပြချင်တဲ့အချက်က ၂၀၁၂ ခုနှစ် ပတ်ဝန်းကျင်ထိန်းသိမ်းရေးဥပဒေနှင့် ၂၀၁၄ ခုနှစ်၊ ဇွန်လ ၁၅ ရက်နေ့မှာ အမိန့်ကြော်ငြာစာ အမှတ်(၅၀/၂၀၁၄)မှာ ထုတ်ပြန်တဲ့ နည်းဥပဒေ အခန်း(၃)မှာ စာသင်ကျောင်း၊ မြို့ပြ၊ ကျေးလက်များ တွင် သဘာဝပတ်ဝန်းကျင်ထိန်းသိမ်းရေးကော်မတီဖွဲ့စည်းပြီး ပတ်ဝန်းကျင်သန့်ရှင်းမှုနှင့် ပတ်ဝန်း ကျင်နဲ့လိုက်ဖက်ညီတဲ့အပင်များကို စိုက်ပျိုးဖို့အတွက် ဥပဒေမှာ တစ်ခါတည်း ပြဋ္ဌာန်းပြီးသားဖြစ်ပါ တယ်။ ပါလည်းပါရှိပါတယ်။ ဒါကြောင့်မို့လို့ စွန့်ပစ်ပစ္စည်းကို စနစ်တကျအသုံးပြုပြီး ကျွန်တော်တို့ မြို့နယ်တိုင်းမှာ ပလတ်စတစ်ကတစ်ဆင့် ဒီဇယ်ဆီထုတ်တဲ့အဆင့်ကို အကြံပြု ဖြည့်စွက် ထောက်ခံ ဆွေးနွေးအကြံပြု နိဂုံးချုပ်အပ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>
မိုးနဲမဲဆန္ဒနယ်မှ ဦးစိုင်းစန်သိန်း ဆွေးနွေးဖို့ ဖြစ်ပါတယ်။
</speech>
<speech><mp id='397'>ဦးစိုင်းစန်သိန်း(မိုးနဲမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဌကြီးနှင့် လွှတ်တော်ကိုယ်စားလှယ်များ၊ ဧည့်သည်တော်များအားလုံး ကိုယ်စိတ်နှစ်ဖြာ ရွှင်လန်း ချမ်းမြေ့ပါစေကြောင်း ဦးစွာပထမ နှုတ်ခွန်းဆက်သအပ်ပါတယ်။ ကျွန်တော်ကတော့ ရှမ်းပြည်နယ်၊ မိုးနဲမဲဆန္ဒနယ်က ပြည်သူ့လွှတ်တော်ကိုယ်စားလှယ် ဦးစိုင်းစန်သိန်း ဖြစ်ပါတယ်။ ကျွန်တော့်အနေနဲ့ မောက်မယ်မဲဆန္ဒနယ်က ဦးစိုင်းငေါင်းဆောင်ဟိန်း တင်သွင်းခဲ့တဲ့အဆိုဖြစ်တဲ့ ပလတ်စတစ်အန္တရာယ် တားဆီးကာကွယ်ရေးနဲ့ ပလတ်စတစ်အသုံးပြုမှုလျှော့ချရေးအတွက် ပြည်သူလူထုတစ်ရပ်လုံး ပူးပေါင်းပါဝင်တဲ့ မူဝါဒတစ်ရပ်ရေးဆွဲပြဋ္ဌာန်းပြီး တစ်နိုင်ငံလုံးအတိုင်းအတာနဲ့ စတင်အကောင်အထည် ဖော်ဆောင်ရွက်ပေးဖို့ ပြည်ထောင်စုအစိုးရသို့ တိုက်တွန်းကြောင်းအဆိုကို ထောက်ခံဆွေးနွေးသွားမှာ ဖြစ်ပါတယ်။ လေးစားအပ်ပါသော ဥက္ကဌကြီးခင်ဗျား။ ပလတ်စတစ်ပစ္စည်းတွေဟာ ပေါ့ပါးခြင်း၊ အဖိုးနှုန်းချိုသာခြင်း၊ လွယ်လင့်တကူထုတ်လုပ်နိုင်ခြင်းစတဲ့ အားသာချက်များကြောင့် လူတွေ အလွန် အသုံးဝင်တဲ့ပစ္စည်းတစ်ခု ဖြစ်ပါတယ်။ ယနေ့ကမ္ဘာကြီးမှာ ပလတ်စတစ်အသုံးပြုမှုဟာ တစ်နေ့တခြား တိုးတက်များပြားလာခဲ့ပြီး လူမှုဝန်းကျင်ကိစ္စရပ်တွေမှာ မရှိမဖြစ်ပစ္စည်းတစ်ခုအဖြစ် နေရာယူကာ တွင်ကျယ်လာလျက်ရှိပါတယ်။ ယနေ့အိမ်တိုင်းမှာရှိတဲ့ပစ္စည်းကိုကြည့်လိုက်ရင် ပလတ်စတစ်နဲ့လုပ်တဲ့ ပစ္စည်းတော်တော်များများ တွေ့ရမှာပါ။ ပလတ်စတစ်ဟာ အင်မတန်မှထူးခြားတဲ့ ပစ္စည်းဖြစ်သလို နေရာတကာမှာ အသုံးဝင်ပါတယ်။ သူမပါမပြီးဆိုသလို ဖြစ်နေပါတယ်။ ယနေ့ကျွန်တော်တို့ရဲ့ ကမ္ဘာကြီးကို ပလတ်စတစ်ကမ္ဘာကြီးလို့တောင် ပြောနိုင်ပါတယ်။ ပလတ်စတစ်ပစ္စည်းတွေဟာ အသုံးပြု နေစဉ်မှာသာ လူတွေအတွက်အသုံးဝင်ပေမဲ့ စွန့်ပစ်ပစ္စည်းအဖြစ် စတင်ရောက်ရှိသွားတာနဲ့ တစ်ပြိုင် နက်တည်းမှာ သဘာဝပတ်ဝန်းကျင်ကို ဆိုးရွားစွာထိခိုက်ပျက်စီးစေပါတော့တယ်။ ပညာရှင်များရဲ့ သုတေသနပြုချက်အရ ကျွန်တော်တို့နေ့စဉ်လူမှုဘဝမှာ အသုံးပြုလိုက်တဲ့ ပလတ်စတစ်ပစ္စည်း ၉၀ ရာခိုင်နှုန်းဟာ တစ်ကြိမ်သာအသုံးပြု ခံရပြီး လွှင့်ပစ်လိုက်ကြပါတယ်။ အမှိုက်ပုံးတွေထဲရောက်ရှိတာ ရှိသလို အချို့က ရေမြောင်းထဲရောက်ကုန်တယ်။ အချို့က လယ်ကွင်းတွေထဲရောက်တယ်။ မြစ်တွေ၊ ချောင်းတွေ၊ ပင်လယ်တွေထဲမှာ ပလတ်စတစ်တွေ နေရာယူလာကြပါတယ်။ ဒီပလတ်စတစ်တွေက နှစ်ပေါင်းများစွာ ပျက်စီးနိုင်ခြင်းမရှိပါဘူး။ စိုးရိမ်စရာအလွန်ကောင်းတာကတော့ ၂၀၅၀ ခုနှစ်ဆိုရင် သမုဒ္ဒရာထဲမှာ ငါးအရေအတွက်ထက် ပလတ်စတစ်အရေအတွက်က ပိုများလာမှာဖြစ်တယ်လို့ သိပ္ပံပညာရှင်များက ခန့်မှန်းထားကြပါတယ်။ ပလတ်စတစ်ပစ္စည်းတွေ အသုံးပြုတဲ့လူသားတွေဟာ မဆင်မခြင် စည်းကမ်းမဲ့စွန့်ပစ်ကြတဲ့အတွက် သဘာဝပတ်ဝန်းကျင် ဆိုးဆိုးဝါးဝါးပျက်စီးလာပါတယ်။ အကျိုးဆက်အနေနဲ့ မိုးရာသီအချိန်အခါမှာ ရေစီးရေလာကောင်းမွန်ခြင်းမရှိတာကြောင့် ရေမြောင်း များပိတ်ဆို့ပြီး ရေကြီးရေလျှံမှုများဖြစ်ပေါ်စေခြင်း၊ လူများအသုံးပြုနေသော ချောင်း၊ မြောင်းများ တိမ်ကောညစ်ညမ်းလာခြင်းများကို ဖြစ်ပေါ်စေလျက်ရှိပါတယ်။ ထို့အတူ ပတ်ဝန်းကျင်ထိန်းသိမ်းရေး ရှုထောင့်က ကြည့်ပြန်ရင်လည်း အင်မတန်မှဆိုးပါတယ်။ ၎င်းကိုထုတ်လုပ်တဲ့အခါမှာ ပတ်ဝန်းကျင်ကို ညစ်ညမ်းစေပြီး အဆိပ်ငွေ့တွေထွက်စေပါတယ်။ ပိုဆိုးတာက ဒါတွေ စည်းမဲ့ကမ်းမဲ့ စွန့်ပစ်နေခြင်းပဲ ဖြစ်ပါတယ်။ မြန်မာနိုင်ငံမှာ တောရောမြို့ပါမကျန် နေရာအနှံ့မှာတွေ့မြင်ရတဲ့ ကြွပ်ကြွပ်အိတ်အမှိုက် များပဲ ဖြစ်ပါတယ်။ ပလတ်စတစ်စွန့်ပစ်အမှိုက်များကို လျှော့ချခြင်း(Reduce)၊ ပြန်လည်အသုံးပြု ခြင်း(Reuse)၊ ပြန်လည်ထုတ်လုပ်သုံးစွဲခြင်း(Recycle) လုပ်ငန်းစဉ်များကိုဆောင်ရွက်ကြတဲ့နေရာမှာ စက်မှုထွန်းကားတိုးတက်တဲ့ တိုင်းပြည်တွေမှာ ထိထိရောက်ရောက်ဆောင်ရွက်နိုင်ကြပေမဲ့ မိမိတို့နိုင်ငံ လို နည်းပညာခေတ်နောက်ကျတဲ့နိုင်ငံအဖို့မှာတော့ နေ့စဉ်စွန့်ပစ်အမှိုက်များသိမ်းယူရေး လုပ်ငန်းစဉ် တွေဟာ ဝန်နဲ့အားနဲ့ မမျှတပဲဆောင်ရွက်နေရပါတယ်။ ကျွန်တော်တို့နိုင်ငံမှာဆိုရင် လူတွေရဲ့ စည်းကမ်းမဲ့မှု၊ အသိစိတ်ဓာတ်မရှိမှုစတာတွေကြောင့် နေရာအနှံ့မှာ အမှိုက်တွေရှုပ်ပွနေတာကို စိတ်လက်မသက်မသာ မြင်တွေ့နေရပါတယ်။ ဒီအချက်ကို မီးမောင်းထိုးပြတဲ့ ရည်ရွယ်ချက်နဲ့ ပြည်သူလူထုတစ်ရပ်လုံး ပူးပေါင်းပါဝင်လာစေဖို့အတွက် နိုင်ငံတော်၏အတိုင်ပင်ခံပုဂ္ဂိုလ်ကိုယ်တိုင် စံနမူနာတစ်ရပ်အနေနဲ့ အမှိုက်ကောက်ပြခဲ့ပြီးဖြစ်ပါတယ်။ သို့ပေမဲ့လည်း ယနေ့ထက်ထိတိုင် ပြည်သူလူထုတစ်ရပ်လုံးက လိုက်ပါဆောင်ရွက်မှု အားနည်းနေခြင်းဟာ အစိုးရတစ်ခုထဲနဲ့ ဆောင်ရွက် နေတာနဲ့တင် မလုံလောက်တော့ပဲ ပြည်သူလူထုကပါ လိုက်ပါဆင်နွှဲရန် အမျိုးသားအဆင့်မူဝါဒများ ချမှတ်အကောင်အထည်ဖော်ဖို့ လိုအပ်နေပြီဆိုတာကို အချက်ပေးခေါင်းလောင်းထိုးပြနေခြင်းပဲ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ နိဂုံးချုပ်အနေနဲ့ ကျွန်တော်တို့နိုင်ငံမှာ သန့်ရှင်း သာယာမှု၊ ဖွံ့ဖြိုးတိုးတက်မှုရရှိဖို့ဆိုရင် တစ်မျိုးသားလုံးက နိုင်ငံကြီးသားစိတ်ဓာတ်ဖြင့် ပူးပေါင်းပါဝင် ဆင်နွှဲကြရန် နိုင်ငံတော်အစိုးရအနေဖြင့် ကောင်းမွန်သောမူဝါဒတစ်ရပ်ချမှတ်သွားဖို့ လိုအပ်ပါကြောင်း တိုက်တွန်းရင်း အဆိုကိုအလေးအနက်ထောက်ခံ တင်ပြလိုက်ရပါတယ်ခင်ဗျား။ အားလုံးကို ကျေးဇူး တင်ပါတယ်။</speech>
<speech type='speaker'>
မချမ်းဘောမဲဆန္ဒနယ်မှ ဦးနန်မွန်ထင် ဆွေးနွေးဖို့ ဖြစ်ပါတယ်။
</speech>
<speech><mp id='235'>ဦးနန်မွန်ထင်(မချမ်းဘောမဲဆန္ဒနယ်)</mp> ရိုသေလေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်ထောင်စုဝန်ကြီးများ၊ လွှတ်တော်ကိုယ်စားလှယ်များခင်ဗျား။ ကျွန်တော်ကတော့ ကချင်ပြည်နယ်၊ မချမ်းဘောမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးနန်မွန်ထင် ဖြစ်ပါတယ်။ ကျွန်တော့်အနေနဲ့ မောက်မယ်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးစိုင်းငေါင်းဆိုင်ဟိန်း တင်သွင်းတဲ့ ပလတ်စတစ်အန္တရာယ်တားဆီးကာကွယ်ရေးအတွက် ပြည်ထောင်စုအစိုးရကို တိုက်တွန်း ကြောင်းအဆိုကို ထောက်ခံဆွေးနွေးသွားမှာဖြစ်ပါတယ်။ ။ ဥက္ကဋ္ဌကြီးခင်ဗျား။ ဒီအဆိုဟာ နိုင်ငံတော်နှင့် နိုင်ငံသားများအတွက် တကယ်အကျိုးရှိတဲ့အဆို ဖြစ်တယ်လို့ ကျွန်တော့်အနေနဲ့ခံယူတဲ့အတွက် ထောက်ခံဆွေးနွေးခြင်းဖြစ်ပါတယ်။ ပလတ်စတစ် အမှိုက်၊ စွန့်ပစ်အမှိုက်များဟာ ပျက်စီးဖို့နှစ်ပေါင်းရာချီစောင့်ရမှာဖြစ်ပါတယ်။ ဒီပြဿနာဟာ ကျွန်တော်တို့နိုင်ငံတွင်သာမက တစ်ကမ္ဘာလုံးမှာ ရင်ဆိုင်နေရတဲ့ပြဿနာတစ်ခုလည်းဖြစ်ပါတယ်။ ဥက္ကဋ္ဌကြီးခင်ဗျား။ စွန့်ပစ်ပလတ်စတစ်အမှိုက်များကြောင့် သဘာဝပတ်ဝန်းကျင်နှင့် သက်ရှိ အသိုင်းအဝိုင်းအဖွဲ့အစည်းများကို များစွာဖျက်ဆီးနေပါတယ်။ စိုက်ပျိုးရေးဆောင်ရွက်နေတဲ့နေရာ များမှာ ပလတ်စတစ်စွန့်ပစ်ရောက်ရှိလာပါက အန္တရာယ်များစွာဖြစ်စေနိုင်ပါတယ်။ အခုအခါ ဒီလိုအန္တရာယ်များလှတဲ့ ပလတ်စတစ်ပြဿာနာကို ကမ္ဘာ့နိုင်ငံအသီးသီးကလည်း သူ့နည်းသူ့ဟန်နဲ့ ကိုင်တွယ်ဖြေရှင်းနေတဲ့အချိန်လည်းဖြစ်ပါတယ်။ ဒီပြဿနာဟာ ရေရှည်စဉ်ဆက်မပြတ်ဆောင်ရွက် ရမယ့်ကိစ္စတစ်ခုလည်းဖြစ်တယ်။ ကျွန်တော်တို့နိုင်ငံမှာလည်းပဲ မူဝါဒတစ်ခုချမှရေးဆွဲ၍ အစိုးရနဲ့ ပြည်သူပူးပေါင်းကာ စတင်အကောင်အထည်ဖော်သင့်ကြောင်း အကြံပြု ဆွေးနွေးလိုပါတယ်။ ဥက္ကဌကြီးခင်ဗျား။ ဒီအဆိုကို လွှတ်တော်သို့တင်သွားသည့်နောက် ၁-၁-၂၀၁၇ ရက်နေ့ထုတ် မြန်မာ့အလင်းသတင်းစာတွင် ကျွန်တော်ဖတ်မိတဲ့အခါမှာ ဆောင်းပါးတစ်ပုဒ်ကို ကျွန်တော်ဖတ်မိတယ်။ ဒါကတော့ ရဝမ်ဒါနိုင်ငံနှင့် ဆောင်းပါးခေါင်းစဉ်က ရဝမ်ဒါနိုင်ငံနှင့်ပလတ်စတစ်အမှိုက်တိုက်ဖျက်ရေး ဆိုတဲ့ခေါင်းစဉ်ဆောင်းပါးကို ကျွန်တော်ဖတ်မိတဲ့အခါမှာ ဒီဆောင်းပါးမှာ ရဝမ်ဒါနိုင်ငံဟာ ပလတ်စတစ်တားဆီးမှုကို တင်းတင်းကြပ်ကြပ်ဆောင်ရွက်ကြောင်းသိရှိရပါတယ်။ ဒါကြောင့် အဲဒီ နိုင်ငံကလူတွေဟာ ပလတ်စတစ်ပစ္စည်းကို ခိုးကြောင်ခိုးဝှက်နဲ့ဝယ်ယူသယ်ယူကြတာကို တွေ့ရ ပါတယ်။ ပလတ်စတစ်မှောင်ခိုကူးတဲ့သူတွေကိုမိရင် ထောင်ဒဏ်ပေးကြောင်း အဲဒီဆောင်းပါးမှာ တွေ့ရှိရပါတယ်။ ရဝမ်ဒါနိုင်ငံမှာ ပလတ်စတစ်တင်သွင်းမှု၊ ထုတ်လုပ်မှု၊ သုံးစွဲမှု၊ ပလတ်စတစ် ထုတ်ပိုးမှုတွေကို တရားဝင်တားဆီးခဲ့ကြောင်း သိရှိရပါတယ်။ အခြား ကျွန်ုပ်တို့နိုင်ငံ၊ အိမ်နီးချင်း နိုင်ငံများမှာလည်းပဲ ပလတ်စတစ်အသုံးပြုမှုကို လျှော့ချကန့်သတ်မှုကို ကြိုးစားဆောင်ရွက်လျက် ရှိကြောင်း တွေ့ရှိရပါတယ်။ ဥက္ကဋ္ဌကြီးခင်ဗျား။ ကျွန်တော်တို့နိုင်ငံမှာလည်းပဲ ပလတ်စတစ်အန္တရာယ်လျှော့ချမှု၊ ထိန်းချုပ်မှု၊ ကန့်သတ်မှုတွေကို လက်တွေ့အကောင်အထည်ဖော်သင့်ကြောင်း အကြံပြုဆွေးနွေးလိုပါတယ်။ ဥက္ကဋ္ဌကြီးခင်ဗျား။ နိဂုံးချုပ်အနေဖြင့် အကြံပြု ဆွေးနွေးလိုတာကတော့ ကျွန်တော်တို့ ပြည်သူ့ လွှတ်တော်ကိုယ်စားလှယ်တွေဟာ ပြည်သူကယုံကြည်လို့ ရွေးချယ်ထားတဲ့ကိုယ်စားလှယ်များ ဖြစ်ပါတယ်။ ဒါကြောင့် လွှတ်တော်မှာ ဘယ်သူကပဲတင်တင် နိုင်ငံတော်နဲ့နိုင်ငံသားများအတွက် အကျိုးရှိတဲ့အဆိုဖြစ်တယ်ဆိုရင် ကျွန်တော်တို့ဝိုင်းဝန်းထောက်ခံဖို့လိုအပ်တယ်လို့အကြံပြုဆွေးနွေး လိုပါတယ်။ ဒါကြောင့် မောက်မယ်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးစိုင်းငေါင်းဆိုင်ဟိန်း တင်သွင်းတဲ့ ပလတ်စတစ်အန္တရာယ်တားဆီးကာကွယ်ရေးအဆိုဟာ နိုင်ငံတော် သန့်ရှင်းသာယာလှပရေး၊ သဘာဝပတ်ဝန်းကျင်နှင့် ဂေဟစနစ်ထိန်းသိမ်းရေးတို့အတွက် မဖြစ်မနေ ဆောင်ရွက်သင့်သောလုပ်ငန်းဖြစ်သောကြောင့် လွှတ်တော်ကနေအတည်ပြုပြီးမှ လက်တွေ့ အကောင်အထည်ဖော်သင့်ကြောင်း အကြံပြု ဆွေးနွေးရင်း နိဂုံးချုပ်လိုက်ပါတယ်။</speech>
<speech type='speaker'>
ကျောင်းကုန်းမဲဆန္ဒနယ်မှ ဦးသိန်းထွန်း ဆွေးနွေးဖို့ ဖြစ်ပါတယ်။
</speech>
<speech><mp id='165'>ဦးသိန်းထွန်း(ကျောင်းကုန်းမဲဆန္ဒနယ်)</mp> လေးစားအပ်တဲ့ ပြည်သူ့လွှတ်တော် ဥက္ကဋ္ဌကြီးနှင့် ပြည်ထောင်စုအဆင့်ဝန်ကြီးများ၊ လွှတ်တော်ကိုယ်စားလှယ်များ၊ ဧည့်သည်တော်များ အားလုံး မင်္ဂလာအပေါင်းနှင့်ပြည့်စုံကြပါစေလို့ နှုတ်ခွန်းဆက်သဂါရပြုအပ်ပါတယ်။ ကျွန်တော် ကတော့ ဧရာဝတီတိုင်းဒေသကြီး၊ ကျောင်းကုန်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးသိန်းထွန်းဖြစ်ပါတယ်။ လေးစားအပ်တဲ့ ဥက္ကဋ္ဌကြီးခင်ဗျား။ ကျွန်တော့်အနေနဲ့ မောက်မယ်မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးစိုင်းငေါင်းဆိုင်ဟိန်းရဲ့ ပလတ်စတစ်လျှော့ချရေးကို လွှတ်တော် ကနေပြီးတော့ ပြည်ထောင်စုအစိုးရအဖွဲ့သို့ တိုက်တွန်းကြောင်းအဆိုအား ထောက်ခံဆွေးနွေးသွားမှာ ဖြစ်ပါတယ်။ လေးစားအပ်တဲ့ ဥက္ကဌကြီးခင်ဗျား။ အဆိုရှင်က ဒီအဆိုနှင့်ပတ်သက်ပြီးတော့ နိုင်ငံမှာ ပြည်သူ တစ်ရပ်လုံးပါဝင်တဲ့ ဒီမိုကရေစီအလေ့အကျင့်ကောင်းများ ပိုမိုရှင်သန်ပေါ်ထွက်လာရေး သဘာဝ ပတ်ဝန်းကျင်နှင့် လူမှုပတ်ဝန်းကျင်များ ပိုမိုသန့်ရှင်းသာယာလှပရေး ပြည်သူလူထုကျန်းမာရေးနှင့် နိုင်ငံ့ဂုဏ်ရည်ပိုမိုမြင့်မားရေးတို့အတွက် ရည်ရွယ်ချက်ထားရှိပြီးတော့ စေတနာကောင်းနဲ့တင်သွင်းတဲ့ အဆိုတစ်ရပ်ဖြစ်တဲ့အတွက်ကြောင့် ဒီအဆိုကို ထောက်ခံခြင်းဖြစ်ပါတယ်။ အဓိကအားဖြင့်တော့ ကျန်းမာရေးနှင့် သဘာဝပတ်ဝန်းကျင်မထိခိုက်ရေးဘဲဖြစ်ပါတယ်။ ပလတ်စတစ်နှင့်ပြုလုပ်တဲ့ ပစ္စည်းများဟာ လူမှုပတ်ဝန်းကျင်မှာ မြောက်မြားစွာရှိနေပါတယ်။ အစားအသောက်ထုတ်ပိုးတာတို့၊ အိမ်အသုံးအဆောင်၊ ဆောက်လုပ်ရေး၊ စက်ကိရိယာအစိတ်အပိုင်း၊ ကလေးကစားစရာမှစပြီးတော့ ၉၀ ရာခိုင်နှုန်းကျော်ဟာ ပလတ်စတစ်ပစ္စည်းများပါဝင်နေတာကို တွေ့ရှိရမှာဖြစ်ပါတယ်။ ပလတ်စတစ် ဟာ ရေနံရဲ့ ဘေးထွက်ပစ္စည်းများကို အခြေခံပြီးတော့ ဓာတုပစ္စည်းပေါင်းများစွာနဲ့ ပေါင်းစပ်ထုတ်လုပ် ထားတဲ့အတွက်ကြောင့် ပလတ်စတစ်နဲ့ထိတွေ့တဲ့ အစားသောက်ထဲကို ပလတ်စတစ်ဓာတ်များက စိမ့်ဝင်စေပါတယ်။ ပူလာလေ ဓာတ်ပြု စိမ့်လွယ်လေဖြစ်ပြီးတော့ အပူဓာတ်ရှိတဲ့ ပလတ်စတစ်ရေသန့် ဗူးတွေ၊ ပလတ်စတစ်အိတ်များကို ဟင်းရည်အပူများထည့်သုံးစွဲခြင်း၊ အပူဓာတ်ရှိတဲ့ အစားအသောက် များထည့်ယူသယ်ဆောင်ခြင်းတို့ဟာ ကျန်းမာရေးအတွက် အလွန်ပဲအန္တရာယ်ဖြစ်စေပါတယ်။ ရေသန့်ဗူးခွံတွေကိုလည်း ရေနွေးဖြင့် ဆေးကြောပြီးတော့ ထပ်ဆင့်သုံးစွဲတာမျိုးကိုလည်း ရှောင်ရှား သင့်ပါတယ်။ ပလတ်စတစ်ဟာ ကင်ဆာရောဂါ၊ အဆုပ်ရောဂါ၊ အရေပြားရောဂါနှင့် မွေးရာပါ ကိုယ်လက်အင်္ဂါချို့ယွင်းမှုတွေလည်း ဖြစ်ပေါ်စေနိုင်ပါတယ်။ အစာအိမ်နှင့်အသည်းကိုလည်း ပျက်စီး စေပါတယ်။ ဒါကြောင့်မို့လို့ ကမ္ဘာပေါ်မှာ အလွန်အန္တရာယ်များတဲ့ ပလတ်စတစ်သုံးစွဲမှုများကို နည်းလမ်းမျိုးစုံနဲ့ လျှော့ချနေကြောင်းကို အဆိုရှင်က ထောက်ပြသွားတာကို တွေ့ရှိရပါတယ်။ ပလတ်စတစ်အသုံးပြုမှုလျှော့ချတဲ့ အာရှနိုင်ငံများမှာ ဘင်္ဂလားဒေ့ရှ်၊ ဘူတန်၊ တရုတ်၊ ဟောင်ကောင်၊ အိန္ဒိယနှင့် ထိုင်ဝမ်တို့ဖြစ်ကြောင်းကိုလည်း ဆွေးနွေးပါတယ်။ လေးစားအပ်တဲ့ ဥက္ကဋ္ဌကြီးခင်ဗျား။ နောက်တစ်ချက်ကတော့ သဘာဝပတ်ဝန်းကျင်ထိခိုက်မှု ပဲဖြစ်ပါတယ်။ အဓိကကတော့ အမှိုက်သိမ်းတဲ့စနစ်ကောင်းမွန်ဖို့လိုအပ်ပါတယ်။ စည်းကမ်းမဲ့ အမှိုက်စွန့်ပစ်မှုများကြောင့် ရေမြောင်းများပိတ်ဆို့ခြင်း၊ မြစ်၊ ချောင်း၊ အင်းအိုင်များတွင် အမှိုက်များ ပိတ်ဆို့နေမှုများကြောင့် ရေကြီးရေလျှံမှုကိုလည်း ဖြစ်ပေါ်စေပါတယ်။ မြို့ကြီးများမှာ စည်းကမ်းမဲ့ အမှိုက်စွန့်ပစ်မှုများ ပိုမိုများပြားလာပါတယ်။ လူနေအသုံးအဆောင်များဟာလည်း ပိုမိုသုံးစွဲလာတာနဲ့ အတူ အမှိုက်စွန့်ပစ်မှုများဟာလည်း တစ်နှစ်ထက်တစ်နှစ် ပိုမိုများပြားလာတာကို တွေ့ရှိရပါတယ်။ ရန်ကုန်မြို့တွင်း အမှိုက်သိမ်းဆည်းရာမှာ နှစ်စဉ်တန်ချိန်ပေါင်း ၁၅၀၀၀ လောက် ရှိနေပါတယ်။ အဲဒီထဲမှာလည်း ပလတ်စတစ်မျိုးစုံပမာဏဟာ အတိုင်းအတာတစ်ခုအထိ ပါဝင်နေပါတယ်။ အမှိုက်ခွဲခြားပစ်ရန်ဆောင်ရွက်နိုင်မှုမရှိခြင်း၊ အမှိုက်စနစ်တကျမစွန့်ပစ်တတ်ခြင်းတို့ဟာလည်း သဘာဝအလှတရားကို ထိခိုက်စေရုံမကဘဲနဲ့ ပတ်ဝန်းကျင်ကိုပါ ပျက်စီးစေပါတယ်။ စင်ကာပူနိုင်ငံ မှာတော့ နိုင်ငံသေးငယ်လျှင်ကစား လူဦးရေတိုးပွားလာတာနဲ့အညီ အမှိုက်စွန့်ပစ်မှုဟာ တစ်နှစ်မှာ တန်ချိန်သုံးသန်းကျော်လောက်ရှိနေပါတယ်။ စင်ကာပူမှာ အမှိုက်ရှင်းလင်းရန်အတွက် စီမံချက်ချရင် စီမံခန့်ခွဲရေး၊ အမှိုက်များသုတ်သင်ရှင်းလင်းရေး၊ လိုအပ်တဲ့ စက်ကိရိယာထောက်ပံ့ရေး၊ အမှိုက်များ qê::69:300pos omŲ National Environment Agency-NEA ÖcaTon sagde mes ပြီးတော့ လုံးဝဥဿုံတာဝန်ယူထားပါတယ်။ အမှိုက်ရှင်းလင်းရေးအတွက် လိုအပ်တဲ့ လိုင်စင်များကို ထုတ်ပေးရေး အမယ်များစုဆောင်းရေးနဲ့ တရားမဝင်အမှိုက်စွန့်ပစ်မှုတို့ကို အရေးယူရေးတို့ကိုပါ ဆောင်ရွက်နေတာ တွေ့ရှိရပါတယ်။ စင်ကာပူအစိုးရအနေနဲ့ အမှိုက်များကို ပြန်လည်အသုံးချရေး အတွက် ဥပဒေတစ်ရပ်အနေနဲ့လည်း ပြဋ္ဌာန်းထားတာကို တွေ့ရှိရပါတယ်။ အလားတူပဲ ကျွန်တော်တို့ ပြည်သူ့လွှတ်တော်ဥက္ကဋ္ဌကြီးခေါင်းဆောင်တဲ့အဖွဲ့က ကိုရီးယားနိုင်ငံကိုရောက်ရှိပါတယ်။ အဲဒီမှာ လည်း ဆိုးလ်မြို့မှာသွားပြီးတော့ စွန့်ပစ်အမှိုက်များကို စက်ရုံမှာ ကျွန်တော်တို့ သွားရောက်ပြီးတော့ လေ့လာခဲ့ရပါတယ်။ အဲဒီစက်ရုံမှာ ပြန်လည်ခွဲခြားပြီးတော့ မီးရှို့ကာ အပူစွမ်းအင်ထုတ်လုပ်ပြီးတော့ ကိုရီးယားနိုင်ငံ ဆိုးလ်မြို့ ရဲ့ အအေးဒဏ်ကိုခံနိုင်ဖို့အတွက် မြေအောက်မှာ အပူလှိုင်းတွေကို ထုတ်ပေး တာကိုလည်း မျက်မြင်တွေ့ရှိရပါတယ်။ အဲဒီတော့ ပလတ်စတစ်အသုံးပြုရာမှာ မုန့်ပဲသရေစာထုတ်ပိုးခြင်း၊ ဟင်းသီးဟင်းရွက်၊ သား၊ ငါးထုတ်ပိုးခြင်း၊ ရေသန့်ဗူးခွံအသုံးပြုခြင်းတို့မှ စွန့်ပစ်ပစ္စည်းများဟာ အလွန်များပြားသလို ပတ်ဝန်းကျင်ကို ပိုမိုအရုပ်ဆိုးစေပါတယ်။ မြေကြီးထဲသို့ ဖြစ်သလိုစွန့်ပစ်မယ်ဆိုလျှင် မြေကြီးပျက်စီးရုံ မျှမက ဆွေးမြေ့နိုင်ရန် နှစ်ပေါင်းအနည်းငယ်ကနေ နှစ်တစ်သန်းလောက်အထိ ကြာမြင့်နိုင်ပြီးတော့ ပတ်ဝန်းကျင်နှင့် မြေကြီးကိုလည်း ညစ်ညမ်းစေပါတယ်။ ဒါကြောင့်မို့လို့ ပလတ်စတစ်ပစ္စည်းများ စွန့်ပစ်ရာမှာ စနစ်ကျဖို့လိုအပ်ပါတယ်။ သက်ဆိုင်ရာဌာနများမှာလည်း ပညာပေးခြင်း၊ ကြပ်မတ်ခြင်း၊ စောင့်ကြည့်ခြင်း၊ ဆုပေး၊ ဒဏ်ပေးစနစ်ကျင့်သုံးစေခြင်းတို့ကို စဉ်ဆက်မပြတ် ဆောင်ရွက်ပေးသင့်ပါ တယ်။ ဒါကြောင့်မို့လို့ အဆိုရှင်က ပလတ်စတစ်အသုံးပြုမှုလျှော့ချကြောင်း (Reduce)၊ ပြန်လည် အသုံးပြုခြင်း(Reuse)၊ စွန့်ပစ်ပစ္စည်းများမှ ပြန်လည်ထုတ်လုပ်ခြင်း (Recycle) စတဲ့ နည်းလမ်း များစွာဖြင့် စနစ်တကျထိန်းချုပ်ခြင်း၊ လျှော့ချခြင်း အစီအမံများကို အပြောင်းအလဲတစ်ရပ်အဖြစ် ဒီကနေ အစိုးရလက်ထက်မှာ စတင်ဖော်ဆောင်ပေးလိုကြောင်း ပြည်သူတစ်ရပ်လုံးကလည်း တာဝန်ယူ မှု၊ တာဝန်ခံမှု စိတ်ဓာတ်အပြည့်အဝနဲ့ မိမိတို့နေ့စဉ်နှင့်အမျှ စွန့်ပစ်သော ပလတ်စတစ်နဲ့တကွ အမှိုက်သရိုက်များကို စည်းကမ်းတကျခွဲခြားစွန့်ပစ်စေခြင်းဖြင့် တာဝန်ဖော်ဆောင်ပေးသင့်ကြောင်း စေတနာကောင်းနဲ့တိုက်တွန်းထားတာကို တွေ့ရှိရတဲ့အတွက်ကြောင့် ပြည်သူတစ်ရပ်လုံးပါဝင်သော ဒီမိုကရေစီအလေ့အကျင့်ကောင်းများကို အခြေခံကာ ပလတ်စတစ်လျှော့ချသုံးစွဲရေး၊ စနစ်တကျ စွန့်ပစ်ရေးတို့ကို မူဝါဒတစ်ရပ်အနေနဲ့ ရေးဆွဲပြဋ္ဌာန်းနိုင်ရေးအတွက် မောက်မယ်မဲဆန္ဒနယ်က ဦးစိုင်းငေါင်းဆိုင်ဟိန်းရဲ့ အဆိုကို လေးလေးနက်နက် ထောက်ခံတင်ပြရင်း နိဂုံးချုပ်အပ်ပါတယ်။ အားလုံးကျေးဇူးတင်ပါတယ်။ </speech>
</new_section>
<new_section>
<title>ဦးစိုင်းငေါင်းဆောင်ဟိန်း၊ မောက်မယ်မဲဆန္ဒနယ်က တင်သွင်းသည့်အဆိုနှင့်စပ်လျဉ်း၍ သက်ဆိုင်ရာပြည်ထောင်စုအဆင့် အဖွဲ့အစည်းဝင်များက ပြန်လည်ရှင်းလင်း ဆွေးနွေးခြင်း နှင့် လွှတ်တော်၏ အဆုံးအဖြတ်ရယူခြင်း</title>
<speech type='speaker'>
နေပြည်တော်ကောင်စီက ပြန်လည်ရှင်းလင်းဆွေးနွေးရန် ဖြစ်ပါတယ်။</speech>

<speech><agency id='40'>ဦးအောင်မြင်ထွန်း(အဖွဲ့ဝင်၊ နေပြည်တော်ကောင်စီ)</agency>လေးစားအပ်သော ဥက္ကဋ္ဌကြီး နှင့် ကြွရောက်လာကြတဲ့ ပြည်သူ့လွှတ်တော်ကိုယ်စားလှယ်များခင်ဗျား။ မောက်မယ်မဲဆန္ဒနယ်က ပြည်သူ့လွှတ်တော်ကိုယ်စားလှယ် ဦးစိုင်းင်းဆိုင်ဟိန်းရဲ့အဆိုကို ကျွန်တော် အကျဉ်းချုပ်ကလေးပဲ တင်ပြပြီးတော့ သယံဇာတနှင့် သဘာဝပတ်ဝန်းကျင်ထိန်းသိမ်းရေးဝန်ကြီးဌာန ဝန်ကြီးက ရှင်းလင်း ပြပါလိမ့်မယ်။ ဒီတော့ ကျွန်တော်တို့ ၂၀၁၂ ခုနှစ်၊ ပြည်ထောင်စုလွှတ်တော်ဥပဒေအမှတ်(၉)မှာ ပတ်ဝန်းကျင်ထိန်းသိမ်းရေးဥပဒေကို ပြဋ္ဌာန်းထားပြီးဖြစ်ပါတယ်။ အဲဒီဥပဒေအရ အဖွဲ့ပေါင်းစုံဖွဲ့ထား ပြီးတော့ မူဝါဒပေါင်းစုံလည်း ဆောင်ရွက်ဖို့ရာ နိုင်ငံတော်အစိုးရမှာ မူရှိနေပါတယ်။ အဲဒီတော့ အဲဒီမူ တွေအပေါ်မှာမူတည်ပြီးတော့ ကျွန်တော်တို့ စည်ပင်သာယာရေးအဖွဲ့တွေကတော့ ပလတ်စတစ် အန္တရာယ်တားဆီးကာကွယ်နိုင်ဖို့ရန်အတွက် ပလတ်စတစ်ပစ္စည်းတွေ အသုံးချမှုကို ပြည်သူလူထု တစ်ရပ်လုံး လိုက်နာဆောင်ရွက်နိုင်ဖို့ရန်၊ လျှော့ချနိုင်ဖို့ရန်အတွက် ရပ်ကွက်အလိုက် အသိပညာပေး ဟောပြောစည်းရုံးမယ်။ နောက် စာသင်ကျောင်းများမှာ လိုက်လံပညာပေးဟောပြောမယ်။ လက်ကမ်း စာစောင်များ ဝေငှပြီးတော့ စံနမူနာပြအဖြစ် အမှိုက်များစနစ်တကျထုပ်ပိုးစွန့်ပစ်ခြင်းကို သရုပ်ပြခြင်း၊ ပလတ်စတစ်ကျွတ်ကျွတ်အိတ်များနှင့် ထုပ်ပိုးပစ္စည်းများအစား ဆွေးမြေ့လွယ်တဲ့ စက္ကူအိတ်၊ ငှက်ပျော ဖက်၊ အင်ဖက် စတဲ့ ပစ္စည်းတွေ အသုံးပြုစေခြင်း၊ တစ်ခါသုံးပြီးတော့ စွန့်ပစ်ရန်မလိုဘဲ အကြိမ်ကြိမ် အသုံးပြုနိုင်မယ့် လက်ဆွဲအိတ်၊ ခြင်းတောင်း၊ ချိုင့်များ အသုံးပြုစေခြင်း၊ ပလတ်စတစ်ကျွတ်ကျွတ်အိတ် များ ထုတ်တဲ့စက်ရုံများ လျှော့နည်းအောင် စည်ပင်သာယာရေးအဖွဲ့များ ဥပဒေအရ ဆောင်ရွက်ဖို့ရန် စီစဉ်ထားပြီးသား ဖြစ်ပါတယ်။ အဲဒီလိုပဲ အမှိုက်များကို စနစ်တကျခွဲခြားစွန့်ပစ်တဲ့လုပ်ငန်းဆောင်ရွက် နိုင်ဖို့အတွက် အမှိုက်အစိုမှနေပြီးတော့ သဘာဝမြေသြဇာထုတ်လုပ်နိုင်ဖို့၊ ဆောင်ရွက်နိုင်ဖို့ရန်အတွက် Composing Plant တည်ဆောက်ဖို့ရန် စီစဉ်ဆောင်ရွက်ခြင်း၊ အမှိုက်အခြောက်များမှ အမှိုက် အမျိုးအစားများ ရောထွေးနေတာတွေကို အမှိုက်အမျိုးအစားအလိုက် ခွဲခြားနိုင်ရန် အမှိုက်ခွဲခြားစက် များ တည်ဆောက်နိုင်ဖို့ရန် ဆောင်ရွက်ခြင်း၊ ပလတ်စတစ်ကျွတ်ကျွတ်အိတ် အသုံးပြု နိုင်မှုကိုထိန်းချုပ် တဲ့ လျှော့ချခြင်း(Reduce)၊ ပြန်လည်အသုံးပြုနိုင်တဲ့(Reuse)လုပ်ခြင်း၊ နောက် ပစ္စည်းများကို အကြိမ်ကြိမ်အသုံးပြု နိုင်မယ့် Recycle လို့ခေါ်တဲ့ ပြန်လည်ထုတ်လုပ်သုံးစွဲခြင်းများအပြင် ပလတ် စတစ်အမှိုက်များကို အသစ်တစ်ဖန်ပြန်လည်ပြုပြင်ထုတ်လုပ်အသုံးပြုဖို့ရန် ပလတ်စတစ်ကျွတ်ကျွတ် အိတ်အမှိုက်များကို ပြန်လည်ထုတ်လုပ်သုံးစွဲခြင်းကို ပြန်လည်အသုံးပြုနိုင်တဲ့အမှိုက်ပုံးတွေ၊ ပျိုးအိတ် တွေ၊ အမှိုက်စွန့်ပစ်အိတ်တွေထုတ်လုပ်နိုင်တဲ့စက်များလည်း လိုအပ်မှာဖြစ်ပါတယ်။ အဲဒီတော့ အသုံးမပြုရသေးတဲ့အမှိုက်တွေကို မီးရှို့ဖျက်ဆီးနိုင်ရန်အတွက် အမှိုက်မီးရှို့စက် (Incineration Plant) တွေ တည်ဆောက်ဖို့ရန်လည်း လိုအပ်မှာဖြစ်ပါတယ်။ အဲဒါတွေကို ကျွန်တော်တို့ ဆောင်ရွက်ဖို့ရန် စီစဉ်ထားပါတယ်။ ဒါပေမဲ့လည်း ဌာနတစ်ခုတည်းအနေနဲ့မဟုတ်ဘဲနဲ့ နိုင်ငံတော်က မူဝါဒတစ်ရပ်ချမှတ်ပြီးတော့ အားလုံးပေါင်းပြီးဆောင်ရွက်ဖို့ရန် လိုအပ်မှာဖြစ်ပါတယ်။ ဒီတော့ နိုင်ငံတော်အနေနဲ့လည်း ၂၀၁၂ ခုနှစ်၊ ဥပဒေအရ ဆောင်ရွက်နေတဲ့အခြေအနေတွေရှိနေတယ် ဆိုတဲ့အကြောင်းကို သိရှိပြီးဖြစ်ပါတယ်။ ကျွန်တော်တို့ ပြည်ထောင်စုအဖွဲ့အစည်းမဟုတ်ဘဲနဲ့ နေပြည်တော်ကောင်စီ၊ တိုင်းဒေသကြီး/ပြည်နယ်အစိုးရအဖွဲ့တွေအတွက် နိုင်ငံတော်ကနေပြီးတော့ အမိန့်ကြော်စာအမှတ်(၃၇/၂၀၁၆)တွင် လုပ်ငန်းတာဝန် ၁၆ ချက်၊ အဖွဲ့ဝင် ၂၂ ဦးနဲ့ဖွဲ့စည်းပြီးတော့ ဘာတွေဆောင်ရွက်ရမယ်ဆိုတာ လမ်းညွှန်ပြီးသား ဖြစ်ပါတယ်။ အဲဒီတော့ ဒီအဆိုဟာ နိုင်ငံတော်က ဆောင်ရွက်နေဖို့ရန် စီစဉ်ထားတဲ့အဆိုဖြစ်တဲ့အတွက် မှတ်တမ်းတင်ဖို့ရန်သာရှိပါကြောင်း ဥက္ကဋ္ဌကြီး အား ရိုသေလေးစားစွာ တင်ပြအပ်ပါတယ်ခင်ဗျား။ ကျေးဇူးတင်ပါတယ်။</speech>
<speech type='speaker'>
သယံဇာတနှင့် သဘာဝပတ်ဝန်းကျင်ထိန်းသိမ်းရေးဝန်ကြီးဌာနက ရှင်းလင်း ဆွေးနွေးရန် ဖြစ်ပါတယ်။
</speech>
<speech><agency id='26'>ဦးအုန်းဝင်း(ပြည်ထောင်စုဝန်ကြီး၊ သယံဇာတနှင့် သဘာဝပတ်ဝန်းကျင်ထိန်းသိမ်းရေးဝန်ကြီးဌာန)</agency>လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်ကြီးများ မင်္ဂလာပါလို့ နှုတ်ခွန်းဆက်သအပ်ပါတယ်။ ရှမ်းပြည်နယ်(တောင်ပိုင်း)၊ မောက်မယ်မဲဆန္ဒနယ် ပြည်သူ့ လွှတ်တော်ကိုယ်စားလှယ် ဦးစိုင်းငေါင်းဆိုင်ဟိန်းရဲ့ ပလတ်စတစ်အန္တရာယ် တားဆီးကာကွယ်ရန် နေ့စဉ်စွန့်ပစ်အမှိုက်များတွင် ပါဝင်သည့် ပလတ်စတစ်ပစ္စည်းများကို သီးသန့်ဖယ်ရှားစွန့်ပစ်စေခြင်း နှင့် ပလတ်စတစ်အသုံးပြုမှုနှုန်းထားများ လျှော့ချခြင်းစသည့် ပြည်သူလူထုတစ်ရပ်လုံးပါဝင်သော ဒီမိုကရေစီအခြေခံအလေ့အကျင့်ကောင်းများကို မူဝါဒတစ်ရပ် ရေးဆွဲပြဋ္ဌာန်း၍ တစ်နိုင်ငံလုံးအတိုင်း အတာဖြင့် စတင်အကောင်အထည်ဖော်ဆောင်ရွက်ပေးပါရန် ဤလွှတ်တော်က ပြည်ထောင်စုအစိုးရ သို့ တိုက်တွန်းကြောင်းအဆိုနှင့်စပ်လျဉ်းပြီးတော့ ကျွန်တော် ဖြေကြားသွားပါမယ်။ ကနဦးအားဖြင့် လွှတ်တော်ကိုယ်စားလှယ်တော်ကြီးများကနေပြီးတော့ ပလတ်စတစ်ပစ္စည်း များနှင့် ပတ်သက်ပြီးတော့ အန္တရာယ်များကို အထောက်အထားများနှင့် အချက်အလက်များနှင့် ပြည့်စုံတဲ့ အကြံပြု ဝိုင်းဝန်းဆွေးနွေးတဲ့အတွက်ကြောင့်မို့ အလွန်ပင်ကျေးဇူးတင်ရှိပါတယ်ခင်ဗျား။ ကျွန်တော့်ကို Power Point ဖြင့် တင်ပြခွင့်ပြုပါရန်နှင့် အချိန်အနည်းငယ်ပိုမိုသုံးစွဲခွင့်ပြုပါရန် လေးစားစွာ တင်ပြအပ်ပါတယ်ခင်ဗျား။ Power Point မှာ တင်ပြထားတဲ့အတိုင်းပါပဲ ကျွန်တော်တို့ ပတ်ဝန်းကျင်ထိန်းသိမ်းရေးဥပဒေပုဒ်မ ၆ ပုဒ်မခွဲ(ဆ)မှာ အမျိုးသားပတ်ဝန်းကျင်ထိန်းသိမ်းရေးနှင့် ရာသီဥတုပြောင်းလဲမှုဆိုင်ရာဗဟိုကော်မတီရဲ့ လုပ်ပိုင်ခွင့်နှင့်ပတ်သက်၍လည်းကောင်း၊ ပုဒ်မ ၁၇ ပုဒ်မခွဲ(ဃ)နှင့် ပတ်ဝန်းကျင်ထိန်းသိမ်းရေးနည်းဥပဒေ ၄၃ နည်းဥပဒေခွဲ(ဂ)တို့မှာ စွန့်ပစ်ပစ္စည်များ စီမံခန့်ခွဲခြင်းနှင့်ပတ်သက်ပြီးတော့လည်းကောင်း ဖော်ပြထားပါတယ်။ အချိန်ကိုငဲ့ကွက်သောအားဖြင့် ကျွန်တော် ဖတ်တော့မပြပါဘူးခင်ဗျား။ ဖော်ပြပါလုပ်ငန်းဥပဒေများကို အကောင်အထည်ဖော်ဆောင် ရွက်နိုင်ရေးအတွက် ပြည်ထောင်စုအစိုးရအဖွဲ့ရဲ့ ၂-၆-၂၀၁၆ ရက်စွဲပါအမိန့်ကြော်ငြာစာနှင့် ဒုတိယ သမ္မတ(၁) နာယကအဖြစ်ဦးဆောင်တဲ့ အမျိုးသားအဆင့်ပတ်ဝန်းကျင်ထိန်းသိမ်းရေးနှင့် ရာသီဥတု ပြောင်းလဲမှုဆိုင်ရာဗဟိုကော်မတီကို ဖွဲ့စည်းထားပါတယ်။ အဲဒီမှာ အဖွဲ့ဝင် ၂၅ ဦးရှိပြီးတော့ လုပ်ငန်း ကတော့ ၂၅ ခုရှိပါတယ်ခင်ဗျား။ အဲဒီနောက် အဲဒီရက်စွဲပါပဲ လုပ်ငန်းကော်မတီ(၆)ရပ်ကို ဖွဲ့စည်း ထားပါတယ်။ အဲဒီလုပ်ငန်းကော်မတီ ၆ ရပ်ကတော့ အကျဉ်းချုပ်အားဖြင့် မူဝါဒနှင့်ဥပဒေနှင့် နည်းဥပဒေဆိုင်ရာလုပ်ငန်းကော်မတီ၊ စက်မှုစီမံကိန်းမြို့ပြရပ်ရွာများနှင့် ပတ်သက်တဲ့ကော်မတီ၊ ပတ်ဝန်းကျင်နှင့်စွန့်ပစ်ပစ္စည်းများ စီမံအုပ်ချုပ်မှုကော်မတီ ဒါကတော့ ခုနက ကိုယ်စားလှယ်တော် ကြီးရဲ့ အဆိုနှင့်ဆက်စပ်ပါတယ်။ သဘာဝသယံဇာတ မျိုးစုံမျိုးကွဲများ ယဉ်ကျေးမှုအမွေအနှစ်ဆိုင်ရာ ကော်မတီ၊ ရာသီဥတုပြောင်းလဲမှုလျော့ချရေးနှင့် လိုက်လျောညီထွေရေးဆိုင်ရာကော်မတီ၊ ပတ်ဝန်း ကျင်ထိန်းသိမ်းမှုဆိုင်ရာနှင့် လူ့စွမ်းအားအရင်းအမြစ်များ ဖွံ့ဖြိုးတိုးတက်ရေးနှင့် ပညာပေးရေးဆိုင်ရာ ကော်မတီ၊ အစိမ်းရောင်စီးပွားဖွံ့ဖြိုးရေးနှင့် စီးပွားရေးနှင့် ဖွံ့ဖြိုးတိုးတက်ရေးကော်မတီဆိုပြီးတော့ လုပ်ငန်းကော်မတီ ခြောက်ရပ်ကိုလည်းပဲ ချမှတ်ထားပါတယ်။ အဲဒီနေ့ရက်စွဲမှာပဲ ခုနက နေပြည်တော် ကောင်စီက တင်ပြသလိုပါပဲ။ တိုင်းဒေသကြီး/ပြည်နယ်၊ နေပြည်တော်ကောင်စီနယ်မြေ၊ ပတ်ဝန်းကျင် ထိန်းသိမ်းရေးနှင့် ရာသီဥတုပြောင်းလဲမှုဆိုင်ရာကြီးကြပ်မှုကော်မတီများကို ဖွဲ့စည်းထားပါတယ်။ ဒီဖွဲ့စည်းပုံများကိုတော့ ကျွန်တော် Power Point မှာ လုပ်ငန်းတာဝန်များ၊ ဖွဲ့စည်းပုံများကို ရှင်းလင်းထားပါတယ်။ ကျွန်တော်တို့ ခုနကတင်ပြတဲ့ ဗဟိုအကော်မတီအစည်းအဝေးကိုတော့ လေးလတစ်ကြိမ် ကျင်းပပြီးတော့ ပတ်ဝန်းကျင်ထိန်းသိမ်းရေးနှင့် ရာသီဥတုပြောင်းလဲမှုဆိုင်ရာ လုပ်ငန်းများကို အကောင်အထည်ဖော်ပြီးတော့ ဆောင်ရွက်လျက်ရှိပါတယ်။ ကျွန်တော်တို့ ဒါကို အားလုံးသုံးကြိမ် မြောက်ထိ အစည်းအဝေးလည်းကျင်းပပြီးပါပြီ။ အဲဒီမှာ လုပ်ငန်းကော်မတီများကနေ ခုနကပြောတဲ့ ခြောက်ရပ်ကနေ သူတို့ရဲ့ ဆောင်ရွက်ချက်များကို အဲဒီအစည်းအဝေးမှာ တင်ပြပါတယ်။ ခုနက ကိုယ်စားလှယ်တော်ကြီးတင်ပြတဲ့ ပလပ်စတစ်အပါအဝင် လုပ်ငန်းများလည်း ပါပါတယ်ခင်ဗျား။ Power Point မှာ တင်ပြပြီးဖြစ်တဲ့ စွန့်ပစ်ပစ္စည်းစီမံခန့်ခွဲမှုနှင့် သက်ဆိုင်တဲ့စီမံကိန်းများ၊ မြို့ပြနှင့် ရပ်ရွာများရဲ့ ပတ်ဝန်းကျင်နှင့်စွန့်ပစ်ပစ္စည်းဆိုင်ရာ၊ အုပ်ချုပ်မှုဆိုင်ရာ လုပ်ငန်းကော်မတီအနေနဲ့ ကတော့ ကျွန်တော်တို့ လုပ်ငန်းတာဝန် ၁၁ ရပ်ကို အကောင်အထည်ဖော်ဆောင်ရွက်လျက်ရှိပါတယ်။ အဲဒီအပြင် တိုင်းဒေသကြီး/ ပြည်နယ်အဆင့် မြို့တော်/မြို့ကြီးများနှင့် စက်မှုဇုန်များဆိုင်ရာ စွန့်ပစ် ပစ္စည်းစီမံခန့်ခွဲမှုလုပ်ငန်းအစီအစဉ် (Solid Waste Management Action Plan) များကိုလည်း ရေးဆွဲဆောင်ရွက်ထားရန် ကျွန်တော်တို့ ညွှန်ကြားထားပြီးဖြစ်ပါတယ်။ ဗဟိုကော်မတီရဲ့ ကြီးကြပ်မှုနဲ့ စွန့်ပစ်ပစ္စည်းဆိုင်ရာပြဿနာများကို ဘက်ပေါင်းစုံမှဖြေရှင်းပေး နိုင်မည့်အမျိုးသားအဆင့် စွန့်ပစ် ပစ္စည်းစီမံခန့်ခွဲမှုမဟာဗျူဟာနှင့် လုပ်ငန်းအစီအစဉ်များချမှတ်နိုင်ရန် ရည်ရွယ်ပြီးတော့ ပတ်ဝန်းကျင် o$:38:69:8:8:g?$$ệ qošęćčsəcbon Institute for Global Environmental Strategies Centre Collaborating with UNDP on Environmental Technologies (IGESCCET)၏နည်းပညာအကူအညီနဲ့ ရေးဆွဲခဲ့ပါတယ်။ ယခုလက်ရှိအချိန်မှာ တော့ အမျိုးသားအဆင့် စွန့်ပစ်ပစ္စည်းစီမံခန့်ခွဲမှုမဟာဗျူဟာနှင့် လုပ်ငန်းအစီအစဉ်(၂၀၁၇-၂၀၃၀) အပြီးသတ်မူကြမ်းကို ချမှတ်ပြီးပါပြီ။ ဆက်စပ်ဌာန၊ အဖွဲ့အစည်းများသို့ နောက်ဆုံးအကြိမ် သဘောထားမှတ်ချက်တောင်းခံ ထားပြီးတော့ သဘောထားမှတ်ချက်များနှင့်အညီ ကျွန်တော်တို့ ပြန်လည် ပြင်ဆင်လျက်ရှိပါတယ်။ အဲဒီ အမျိုးသားအဆင့် စွန့်ပစ်ပစ္စည်းစီမံခန့်ခွဲမှုမဟာဗျူဟာနှင့် လုပ်ငန်းအစီအစဉ်(၂၀၁၇-၂၀၃၀)ရဲ့ ရည်မှန်းချက်ကတော့ မြန်မာနိုင်ငံရဲ့ တောက်ပတဲ့အနာဂတ်ကို ရည်မှန်းပြီး ထာဝစဉ်စိမ်းလန်းသန့်ရှင်း ပြီး ကောင်းမွန်မျှတသော ပတ်ဝန်းကျင်ကိုဖော်ဆောင်ရန် ဖြစ်ပါတယ်။ Power Point မှာ ကျွန်တော် တင်ပြထားပါတယ်။ လုပ်ငန်းရည်မှန်းချက်တာဝန်ကတော့ မြန်မာနိုင်ငံမှာ ပိုမိုစိမ်းလန်းသန့်ရှင်းပြီး ကောင်းမွန်မျှတသော ပတ်ဝန်းကျင်အခြေအနေကိုရရှိနိုင်ရေးအတွက် ထုတ်လုပ်သူနှင့် စားသုံးသူ အားလုံးပူးပေါင်းပါဝင်ခြင်း၊ စွန့်ပစ်ပစ္စည်းအားလုံးကို ပြန်လည်အသုံးချနိုင်ခြင်း၊ ပတ်ဝန်းကျင် ညစ်ညမ်းမှုလုံးဝမရှိစေခြင်းနှင့် စွန့်ပစ်ပစ္စည်းများကို ကုန်ကြမ်းအဖြစ် ပြန်လည်အသုံးချနိုင်သော စီးပွားရေးစနစ်ဖြစ်ခြင်းတို့ကိုအခြေခံတဲ့ ဘက်စုံစွန့်ပစ်ပစ္စည်း စီမံခန့်ခွဲမှုမဟာဗျူဟာကို ရေးဆွဲ အကောင်အထည်ဖော်ရန် ဖြစ်ပါတယ်။ ဒီမှာ အဲဒီမဟာဗျူဟာရဲ့ လုပ်ငန်းအစီအစဉ်ရဲ့ပန်းတိုင်ငါးခု ရှိပါတယ်။ အကျဉ်းချုပ်အားဖြင့်ကတော့ (၁)အမှိုက်သိမ်းစနစ် ဝန်ဆောင်မှုလုပ်ငန်းများကို တိုးမြှင့် ဆောင်ရွက်ခြင်း၊ (၂) ခုနက ကိုယ်စားလှယ်တော်ကြီးများတင်ပြတဲ့ 3R ကို ကျွန်တော်တို့ သဘာဝအရင်း အမြစ်ပြန်လည်ဖြစ်စေခြင်း၊ (၃) စွန့်ပစ်ပစ္စည်းများအတွက်ကို သုံးစွဲနိုင်မည့် အစဉ်လည်ပတ်နေတဲ့ ရန်ပုံငွေထားရှိခြင်း၊ (၄) စွမ်းဆောင်ရည်မြှင့်တင်ပြီးတော့ ပညာပေးလုပ်ငန်းများကိုလုပ်ဆောင်မယ်၊ (၅) အဲဒီလိုမှာ အရေးယူဆောင်ရွက်မှု၊ စောင့်ကြည့်စစ်ဆေးမှု၊ လိုက်နာဆောင်ရွက်မှုနှင့် ဆောင်ရွက်သူ များကို အသိအမှတ်ပြုခြင်းတို့ပါဝင်ပါတယ်။ အဲဒီပန်းတိုင်တစ်ခုချင်းစီရဲ့အောက်မှာ ရည်ရွယ်ချက်များ၊ လုပ်ငန်းဆောင်ရွက်ချက်များဆိုပြီးတော့ တစ်ဆင့်ချင်းကို အသေးစိတ်ရေးဆွဲထားတဲ့နေရာမှာ ခြုံငုံပြီး သုံးသပ်ရမယ်ဆိုရင် ပန်းတိုင်ငါးခုအောက်မှာ ရည်ရွယ်ချက် ၁၀ ခုရှိပါတယ်။ လုပ်ငန်းဆောင်ရွက်မှုက ၅၇ ခုရှိပါတယ်။ အဲဒီအဆိုပါအမျိုးသားအဆင့် စွန့်ပစ်ပစ္စည်းများ စီမံခန့်ခွဲမှုမဟာဗျူဟာနှင့် လုပ်ငန်း အစီအစဉ်များကို ရေးဆွဲထားခြင်းဖြစ်ပါတယ်။ Power Point မှာ တင်ပြထားပါတယ်။ ပန်းတိုင်(၅)ရပ်နှင့်ပတ်သက်ပြီး ကာလတို၊ ကြားကာလ၊ ကာလရှည် ဆောင်ရွက်မယ့်အစီအမံ များကိုလည်းပဲ ကျွန်တော်တို့ တင်ပြထားပါတယ်။ အဆိုပါမဟာဗျူဟာနှင့် လုပ်ငန်းအစီအစဉ်များကို ထုတ်ပြန်ပြီးစီးလို့ရှိရင်တော့ နေပြည်တော်စည်ပင်သာယာရေးကော်မတီ၊ ရန်ကုန်မြို့တော်စည်ပင် သာယာရေးကော်မတီ၊ မန္တလေးမြို့တော်စည်ပင်သာယာရေးကော်မတီ၊ တိုင်းဒေသကြီး/ပြည်နယ်/ ခရိုင်/မြို့တော် စည်ပင်သာယာရေးအဖွဲ့များ အစရှိတဲ့ သက်ဆိုင်ရာဌာန/အဖွဲ့အစည်းအသီးသီးတို့ ကနေပြီးတော့ အကောင်အထည်ဖော်ဆောင်ရွက်သွားမှာဖြစ်ပါတယ်။ အဲဒီအပြင် ပြည်သူတစ်ရပ်လုံးပါဝင်တဲ့အနေနဲ့လည်း ပူးပေါင်းဆောင်ရွက်ဖို့က ခုနက ကိုယ်စား လှယ်တော်ကြီးများ တင်ပြသလိုပါပဲ အလွန်အရေးကြီးပါတယ်။ ဒါကြောင့်မို့ စွန့်ပစ်ပစ္စည်းနဲ့ ပတ်သက် ပြီးတော့ အသိပညာပေးအစီအစဉ်များကို လုပ်ငန်းကော်မတီတစ်ခုဖြစ်တဲ့ ပတ်ဝန်းကျင်ထိန်းသိမ်းရေး ဆိုင်ရာလူ့စွမ်းအားအရင်းအမြစ်ဖွံ့ဖြိုးတိုးတက်ရေး၊ ပညာပေးရေးနှင့် အသိပညာပြန့်ပွားရေးလုပ်ငန်း ကော်မတီအနေနဲ့ ပြည်သူလူထုများကို အသိပညာပေးရေးလုပ်ငန်းများကို ဆောင်ရွက်လျက်ရှိပါတယ်။ ပတ်ဝန်းကျင်ထိန်းသိမ်းရေးနဲ့ ပတ်သက်ပြီးတော့ ကျောင်းသင်ရိုးညွှန်တမ်းများအဆင့်အထိ ပြင်ဆင်ပြီး ကျောင်းနေအရွယ်ကလေးကစ၍ အသိပညာပေးလုပ်ငန်းများကို စတင်အကောင်အထည်ဖော် ဆောင် ရွက်သွားမှာဖြစ်ပါတယ်။ သို့ဖြစ်ပါ၍ ပလတ်စတစ်အမှိုက်များအပါအဝင် စွန့်ပစ်ပစ္စည်းများအားလုံးအတွက် စီမံခန့်ခွဲမှု မဟာဗျူဟာနှင့် လုပ်ငန်းစီမံချက်များကို ထုတ်ပြန်ပြီးပါက သက်ဆိုင်ရာဌာန/အဖွဲ့အစည်း အသီးသီး က အကောင်အထည်ဖော်ဆောင်ရွက်သွားမှာဖြစ်ခြင်း၊ ပြည်သူလူထုအားလုံး ပူးပေါင်းပါဝင်လာရေး အတွက် အသိပညာပေးအစီအစဉ်များ ဆောင်ရွက်လျက်ရှိခြင်းတို့ကြောင့် လွှတ်တော်ကိုယ်စားလှယ် ကြီးရဲ့ အဆိုကို မှတ်တမ်းတင်ထားပေးပါရန် လေးစားစွာ တင်ပြအပ်ပါတယ်ခင်ဗျား။ အားလုံးကို ကျေးဇူးတင်ရှိပါတယ်။</speech>
<speech type='speaker'> အဆိုရှင်ရဲ့ သဘောထားပြောပါ။</speech>
<speech><mp id='410'>ဦးစိုင်းငေါင်းဆိုင်ဟိန်း(မောက်မယ်မဲဆန္ဒနယ်)</mp> လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များခင်ဗျား။ ယနေ့ ကျွန်တော် တင်သွင်းတဲ့ ပလတ်စတစ်အိတ်တားဆီးကာကွယ်ရေးအဆိုဟာ ကျွန်တော်တို့ နိုင်ငံတော်နှင့် နိုင်ငံသားများအကျိုး စီးပွားအတွက် ရည်ရွယ်ပြီးတော့မှ ကျွန်တော် တင်သွင်းထားခြင်းဖြစ်ပါတယ်။ အမှန်တကယ်လည်း ပြုပြင်ပြောင်းလဲမှုစနစ်တစ်ခုကို ကျွန်တော်တို့နိုင်ငံက အမှန်တကယ်လိုအပ်နေတာဖြစ်ပါတယ်။ ဒီစေတနာနဲ့ ကျွန်တော်က ပလတ်စတစ်တားဆီးကာကွယ်ရေးအဆိုကို တင်သွင်းရခြင်းဖြစ်ပါတယ်။ အခု ဒီမူရင်းအဆိုမှာပဲ ဤလွှတ်တော်က ပြည်ထောင်စုအစိုးရကို တိုက်တွန်းကြောင်းလို့ ကျွန်တော်က တမင်တကာသုံးနှုန်းထားခြင်းဖြစ်ပါတယ်။ ကျွန်တော်တို့ တက်နေတဲ့ ဒုတိယသက်တမ်း ပြည်သူ့ လွှတ်တော်ကြီးကနေပြီးတော့မှ အန္တရာယ်ရှိတဲ့ပလတ်စတစ်အိတ်နဲ့ ဆက်စပ်ပစ္စည်းတွေကို ဒီလွှတ်တော်ကြီးမှ ကျွန်တော်တို့ ဝိုင်းဝန်းဆွေးနွေးခဲ့ကြတယ်။ အစိုးရကိုတိုက်တွန်းခဲ့ကြတယ်ဆိုတဲ့ မှတ်တမ်းလေး ကျန်ရစ်နေမှာဖြစ်ပါတယ်။ ဒီကိစ္စတွေကလည်း ဝန်ကြီးဌာနက ဆောင်ရွက်နေတာ ဆိုရင်လည်း ကျွန်တော့်ရဲ့ အဆိုကို မှတ်တမ်းတင်စောင့်ကြည့်ထိန်းညှိအဆင့်လေးတော့ သတ်မှတ်ပေးဖို့ လွှတ်တော်ဥက္ကဋ္ဌကြီးအား တင်ပြအပ်ပါတယ်ခင်ဗျား။ ကျေးဇူးတင်ပါတယ်။</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ ဦးစိုင်းငေါင်းဆိုင်ဟိန်း၊ မောက်မယ် မဲဆန္ဒနယ်က တင်သွင်းတဲ့အဆိုကို လွှတ်တော်ကိုယ်စားလှယ်ငါးဦးက ဆွေးနွေးပြီး နေပြည်တော် ကောင်စီနဲ့ သယံဇာတနှင့် သဘာဝပတ်ဝန်းကျင်ထိန်းသိမ်းရေးဝန်ကြီးဌာနတို့က အဆိုအားမှတ်တမ်း တင်သင့်ကြောင်း ရှင်းလင်းခဲ့ပါတယ်။ အဆိုရှင်ကလည်း မှတ်တမ်းတင်စောင့်ကြည့်ပေးရန် ရှင်းလင်း ပြောကြားခဲ့ပါတယ်။ ဒါကြောင့် ဒီအဆိုနှင့်စပ်လျဉ်းပြီး မှတ်တမ်းတင်စောင့်ကြည့်ရန် လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
	သဘောမတူတဲ့သူရှိပါသလားခင်ဗျား။
</speech>
<speech type='speaker'>
	သဘောမတူသူ မရှိတဲ့အတွက် ဦးစိုင်းငေါင်းဆိုင်ဟိန်း တင်သွင်းတဲ့အဆိုကို လွှတ်တော်က မှတ်တမ်းတင်စောင့်ကြည့်မည်ဖြစ်ကြောင်း ကြေညာပါတယ်။ (ဩဘာသံများ)
</speech>
</new_section></motion>
</section>
</discussion><postface>
<title>နေ့ရက်နှင့်အချိန်ကို ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒုတိယအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေး (၁၄)ရက်မြောက်နေ့ကိုရပ်နားပါမယ်။ ဒုတိယအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေး (၁၅)ရက်မြောက်နေ့ကို ၂၀၁၇ ခုနှစ်၊ နိုဝင်ဘာလ ၂၂ ရက်(ဗုဒ္ဓဟူးနေ့) နံနက် ၁၀ နာရီအချိန်မှာ ဆက်လက်ကျင်းပမှာဖြစ်ကြောင်းနဲ့ ယနေ့အစည်းအဝေးပြီးဆုံးကြောင်း ကြေညာပါတယ်။ (ဩဘာသံများ)
</speech>
</postface>
</transcript>
</doc>