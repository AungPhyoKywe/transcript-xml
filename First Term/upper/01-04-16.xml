<doc>
<docinfo>
<docno>01-04-16.xml</docno>
<pdf>01-04-16.pdf</pdf>
<term value="01">ပထမအကြိမ်</term>
<legislature value="upper">အမျိုးသားလွှတ်တော်</legislature>
<title>ပြည်ထောင်စုသမ္မတမြန်မာနိုင်ငံတော် ပထမအကြိမ် အမျိုးသားလွှတ်တော်စတုတ္ထပုံမှန်အစည်းအဝေး (၁၆)ရက်မြောက်နေ့မှတ်တမ်း</title>
<date>၁၃၇၄ ခုနှစ်၊ ဒုတိယဝါဆိုလဆန်း ၉ ရက် (၂၀၁၂ ခုနှစ်၊ ဇူလိုင်လ ၂ရ ရက်) (သောကြာနေ့)</date>
</docinfo>
<transcript>
<preface>
<p>နေပြည်တော်ရှိ အမျိုးသားလွှတ်တော် အစည်းအဝေးခန်းမတွင် ပထမအကြိမ် အမျိုးသားလွှတ်တော် စတုတ္ထပုံမှန်အစည်းအဝေး (၁၆)ရက်မြောက်နေ့ အစီအစဉ်ကို နံနက် ၁၀းဝဝ နာရီအချိန်၌ စတင်ကျင်းပပါသည်။ အမျိုးသားလွှတ်တော် ဥက္ကဋ္ဌ အဖြစ် ဦးခင် အောင်မြင့် က ဆောင်ရွက်ပြီး၊ အခမ်းအနားမှူးအဖြစ် ဦးသိန်း မော် ၊ ညွှန်ကြားရေးမှူး လွှတ်တော်ရုံး က ဆောင်ရွက်ပါသည်။</p>
<title>အမျိုးသားလွှတ်တော်ဥက္ကဋ္ဌနေရာယူခြင်း</title>
<speech type="mc">အမျိုးသားလွှတ်တော် ကိုယ်စားလှယ်များ ခင်ဗျား။ ယခုအချိန်ကစပြီး ပြည်ထောင်စုသမ္မတ မြန်မာနိုင်ငံတော် ပထမအကြိမ် အမျိုးသားလွှတ်တော် စတုတ္ထပုံမှန် အစည်းအဝေးရဲ့ (၁၆)ရက်မြောက်နေ့ အစီအစဉ် စတင်ပါတော့မယ်</speech>
<speech type="mc">အမျိုးသားလွှတ်တော် ဥက္ကဋ္ဌကြီး ကြွရောက်လာပါပြီခင်ဗျား။</speech>
<p>အမျိုးသားလွှတ်တော် ဥက္ကဋ္ဌ သည် ဥက္ကဋ္ဌ အတွက် သတ်မှတ်ထားသည့် စင်မြင့်ပေါ်သို့ ကြွရောက်နေရာယူပါသည်။</p>
<speech type="mc">အားလုံးထိုင်နိုင်ကြပါပြီခင်ဗျား။</speech>
<title>အမျိုးသားလွှတ်တော် အစည်းအဝေးအထမြောက်ကြောင်းနှင့်စတင်ကျင်းပကြောင်းကြေညာခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များခင်ဗျား။ ဒီကနေ့ကျင်းပတဲ့ ပထမအကြိမ် အမျိုးသားလွှတ်တော် စတုတ္ထပုံမှန် အစည်းအဝေး (၁၆)ရက်မြောက်နေ့မှာ အမျိုးသားလွှတ်တော်ကိုယ်စားလှယ်များ စိစစ်ရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ကိုယ်စားလှယ်ဦးရေ စုစုပေါင်း (၂၂၃)ဦး ရှိပြီး ဒီကနေ့အစည်းအဝေးကို (၂၀၉)ဦး တက်ရောက်ပါတယ်။ အစည်းအဝေးသို့ တက်ရောက်ခွင့်ရှိတဲ့ အမျိုးသားလွှတ်တော် ကိုယ်စားလှယ်ဦးရေ စုစုပေါင်း၏ (၉၃.၇၂) ရာခိုင်နှုန်းရှိပြီး တက်ရောက်တဲ့ ကိုယ်စားလှယ်ဦးရေဟာ အစည်းအဝေး အထမြောက်ရန်လိုအပ်တဲ့ ကိုယ်စားလှယ်ဦးရေ သုံးပုံတစ်ပုံထက် ကျော်လွန်တဲ့အတွက် အမျိုးသားလွှတ်တော်ဆိုင်ရာ ဥပဒေပုဒ်မ ၄၀ နဲ့ နည်း ဥပဒေ ၂၀(ခ)တို့အရ အစည်းအဝေး အထမြောက်ကြောင်းနဲ့ အမျိုးသားလွှတ်တော်ဆိုင်ရာ နည်းဥပဒေ ၂၁၊ နည်းဥပဒေခွဲ (က)နဲ့ (ဂ)တို့အရ အစည်းအဝေး စတင်ကျင်းပကြောင်း ကြေညာပါတယ်။(ဩဘာသံများ)</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များခင်ဗျား။ အမျိုးသားလွှတ်တော် ဆိုင်ရာ နည်း ဥပဒေ ၄ ၊ နည်းဥပဒေခွဲ (ခ)အရ ပထမအကြိမ် အမျိုးသားလွှတ်တော် စတုတ္ထပုံမှန် အစည်းအဝေးရဲ့ (၁၆)ရက်မြောက်နေ့ အစီအစဉ်ကို အမျိုးသားလွှတ်တော် ကိုယ်စားလှယ်များထံ ကြို တင် ဖြန့်ဝေထားပြီး ဖြစ်ပါတယ်</speech>
<title>အမျိုးသားလွှတ်တော် ကိုယ်စားလှယ်များခွင့်ပန်ကြားခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ အမျိုးသား လွှတ်တော်ဆိုင်ရာနည်းဥပဒေ ၄၊ နည်းဥပဒေခွဲ (ဂ)၊ နည်းဥပဒေခွဲငယ် (၁)အရ ခွင့်ပန်ကြားလိုတဲ့ လွှတ်တော်ကိုယ်စားလှယ်ဟာ မိမိကိုယ်တိုင်သော်လည်းကောင်း၊ မိမိအတွက် အခြားလွှတ်တော် ကိုယ်စားလှယ်တစ်ဦးကသော်လည်းကောင်း ခွင့်ပန်ကြားရမှာ ဖြစ်ပါတယ်။ ဒီကနေ့ အစည်းအဝေး မတက်ရောက်နိုင်တဲ့ အမျိုးသားလွှတ်တော် ကိုယ်စားလှယ်များ ယခု ခွင့်ပန်ကြားဖို့ ဖြစ်ပါတယ်</speech>
<speech type="speaker">ဦးထွန်းဇော်(ခေါ်)ကိုပေါက် ပဲခူး(၁၂)တင်ပြဖို့ ဖြစ်ပါတယ်</speech>
<speech><mp id="84">ဦးထွန်းဇော်(ခေါ်)ကိုပေါက်၊ ပဲခူးတိုင်းဒေသကြီးမဲဆန္ဒနယ်အမှတ်(၁၂)</mp>လေးစား အပ်ပါသော အမျိုးသားလွှတ်တော် ဥက္ကဋ္ဌကြီး ခင်ဗျား။ ပဲခူးတိုင်းဒေသကြီး မဲဆန္ဒနယ် အမှတ်(၄)မှ ဦးရဲမြင့် ဟာ တုတ်ကွေးဖြစ်နေပါသဖြင့် ယနေ့ ၂၇-၇-၂၀၁၂ ရက်နေ့ အမျိုးသား လွှတ်တော် မတက်ရောက်နိုင်ခြင်းကို ခွင့်ပြု ပေးနိုင်ပါရန် ၎င်း၏ကိုယ်စား ခွင့်ပန်ကြားအပ် ပါတယ်ခင်ဗျား။</speech>
<speech type="speaker">ယခု ခွင့်ပန်ကြားချက်ကို ခွင် ပြုဖို့ လွှတ်တော်က သဘောတူပါ သလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောတူတဲ့အတွက် ခွင့်ပန်ကြားချက်များကို လွှတ်တော်က ခွင့်ပြုကြောင်း ကြေညာပါတယ်။(ဩဘာသံများ)</speech>
<speech type="speaker">ဦးအောင်ချစ်လွင် စစ်ကိုင်း(၁၁)တင်ပြဖို့ ဖြစ်ပါတယ်</speech>
<speech><mp id="59">ဦးအောင်ချစ်လွင်၊ စစ်ကိုင်းတိုင်းဒေသကြီးမဲဆန္ဒနယ်အမှတ်(၁၁)</mp>လေးစား အပ်ပါသော အမျိုးသားလွှတ်တော် ဥက္ကဋ္ဌကြီး ခင်ဗျား။ စစ်ကိုင်းတိုင်းဒေသကြီး မဲဆန္ဒနယ် အမှတ် (၇)မှ ဦးတင်မြ ဟာ မိသားစုကိစ္စ ဆောင်ရွက်ရန်ရှိပါသဖြင့် ၂၇-၇-၂၀၁၂ ရက်နေ့ (၁)ရက်ကို ခွင့်အဖြစ် သတ်မှတ်ပေးပါရန် ဦးတင်မြ ကိုယ်စား ကျွန်တော် ဦးအောင်ချစ်လွင် စစ်ကိုင်းတိုင်းဒေသကြီး မဲဆန္ဒနယ်အမှတ်(၁၁)မှ ရိုသေစွာဖြင့် ခွင့်ပန်ကြားအပ်ပါတယ်ခင်ဗျား။</speech>
<speech type="speaker">ယခု ခွင့်ပန်ကြားချက်ကို ခွင် ပြုဖို့ လွှတ်တော်က သဘောတူပါ သလား ခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောတူတဲ့အတွက် ခွင့်ပန်ကြားချက်များကို လွှတ်တော်က ခွင့်ပြုကြောင်း ကြေညာပါတယ်။(ဩဘာသံများ)</speech>
<speech type="speaker">ဦးဝင်းတင် စစ်ကိုင်း(၁)တင်ပြဖို့ ဖြစ်ပါတယ်</speech>
<speech><mp id="49">ဦးဝင်းတင်၊ စစ်ကိုင်းတိုင်းဒေသကြီး မဲဆန္ဒနယ်အမှတ် (၁)</mp>လေးစားအပ်ပါ သော အမျိုးသားလွှတ်တော် ဥက္ကဋ္ဌကြီး ခင်ဗျား။ ဒေါက်တာဝင်းမြင့်အောင် သည် နေမကောင်း ပါသဖြင့် ယနေ့ ၂၇-၇-၂၀၁၂ ရက်နေ့ ကို ခွင့် (၁)ရက်အဖြစ် သတ်မှတ်ပေးပါရန် လေးစားစွာ တင်ပြအပ်ပါတယ်ခင်ဗျား။</speech>
<speech type="speaker">ယခု ခွင့်ပန်ကြားချက်ကို ခွင် ပြုဖို့ လွှတ်တော် က သဘောတူပါ သလား ခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောတူတဲ့အတွက် ခွင့်ပန်ကြားချက်များကို လွှတ်တော်က ခွင့်ပြုကြောင်း ကြေညာပါတယ်။(ဩဘာသံများ)</speech>
<speech type="speaker">ဦးစိုင်းဝင်းမောင် ရှမ်း(၅)တင်ပြဖို့ ဖြစ်ပါတယ်</speech>
<speech><mp id="149">ဦးစိုင်းဝင်းမောင်၊ ရှမ်းပြည်နယ် မဲဆန္ဒနယ်အမှတ် (၅)</mp>လေးစားအပ် ပါသော အမျိုးသားလွှတ်တော် ဥက္ကဋ္ဌကြီး ခင်ဗျား။ ရှမ်းပြည်နယ် မဲဆန္ဒနယ်အမှတ် (၈)မှ အမျိုးသားလွှတ်တော်ကိုယ်စားလှယ် ဦးရှုမောင်သည် ကိုယ်တိုင်ဆောင်ရွက်ရန်ကိစ္စများရှိပါသဖြင့် ၂၇-၇-၂၀၁၂ ရက်နေ့ (၁)ရက်အား ခွင့် အဖြစ် သတ်မှတ်ပေးပါရန် လေးစားစွာ တင်ပြအပ် ပါတယ်။ ယင်း၏ကိုယ်စား ရှမ်းပြည်နယ် မဲဆန္ဒနယ်အမှတ် (၅)မှ အမျိုးသားလွှတ်တော် ကိုယ်စားလှယ် ဦးစိုင်းဝင်းမောင် မှ ခွင့်ပန်ကြားအပ်ပါတယ် ခင်ဗျား။</speech>
<speech type="speaker">ယခု ခွင့်ပန်ကြားချက်ကို ခွင် ပြုဖို့ လွှတ်တော် က သဘောတူပါ သလား ခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောတူတဲ့အတွက် ခွင့်ပန်ကြားချက်များကို လွှတ်တော်က ခွင့်ပြုကြောင်း ကြေညာပါတယ်။(ဩဘာသံများ)</speech>
<speech type="speaker">ဦးသက်လင်း၊ ဧရာဝတီ(၈)တင်ပြဖို့ ဖြစ်ပါတယ်</speech>
<speech><mp id="164">ဦးသက်လင်း၊ ဧရာဝတီတိုင်းဒေသကြီးမဲဆန္ဒနယ်အမှတ်(၈)</mp>လေးစားအပ် ပါသော အမျိုးသားလွှတ်တော်ဥက္ကဋ္ဌကြီးခင်ဗျား။ ဧရာဝတီတိုင်းဒေသကြီး မဲဆန္ဒနယ်မြေ အမှတ်(၉)မှ အမျိုးသားလွှတ်တော်ကိုယ်စားလှယ် ဦးဝင်းသိန်း သည် ကိုယ်တိုင်ဆောင်ရွက်ရန် ကိစ္စရှိပါသဖြင့် ၂၇-၇-၂၀၁၂ ရက်နေ့ ယနေ့ (၁)ရက်အား ခွင့်အဖြစ် သတ်မှတ်ပေးပါရန် ၎င်းကိုယ်စား ကျွန်တော် ဦးသက်လင်း မှ ခွင့်ပန်ကြားအပ်ပါတယ် ခင်ဗျား။</speech>
<speech type="speaker">ယခု ခွင့်ပန်ကြားချက်ကို ခွင် ပြုဖို့ လွှတ်တော်က သဘောတူပါ သလား ခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောတူတဲ့အတွက် ခွင် ပန်ကြားချက်ကို ခွင့်ပြုကြောင်း ကြေညာပါတယ်။(ဩဘာသံများ)</speech>
<title>အမျိုးသားလွှတ်တော် ကိုယ်စားလှယ်များ အစည်းအဝေး တက်ရောက်မှုအခြေအနေကို မှတ်တမ်းတင်ခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ ဒီကနေ့ ပထမအကြိမ် အမျိုးသားလွှတ်တော် စတုတ္ထ ပုံမှန် အစည်းအဝေး (၁၆)ရက်မြောက်နေ့ကို တက်ရောက်ခွင့်ရှိတဲ့ အမျိုးသားလွှတ်တော် ကိုယ်စားလှယ်ဦးရေမှာ (၂၂၃)ဦး၊ ယခင်က ခွင့်ပန်ကြားသဖြင့် ခွင့်ပြုထားသူ (၉)ဦး၊ ယနေ့ ခွင့်ပန်ကြား သဖြင့် ခွင့်ပြုထားသူ (၅) ဦး ဖြစ်၍ လွှတ်တော်က စုစုပေါင်း ခွင့်ပန်ကြား၍ ခွင့်ပြု ထားသူ (၁၄)ဦးဖြစ်ပြီး ခွင့်မဲ့ ပျက်ကွက်သူ မရှိပါ။ အမျိုးသားလွှတ်တော်ဆိုင်ရာ နည်းဥပဒေ ၄၊ နည်းဥပဒေခွဲ(ဂ)၊ နည်းဥပဒေ ခွဲငယ် (၂) အရ ယခုလွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေ တင်ပြချက်ကို အမျိုးသားလွှတ်တော်ရဲ့ အတည်ပြုချက်ရယူပါမယ်။ အမျိုးသားလွှတ်တော် ကိုယ်စားလှယ်များ အစည်းအဝေး တက်ရောက်မှု အခြေအနေ တင်ပြချက်ကို လွှတ်တော်က အတည်ပြုပါသလားခင်ဗျား။</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က အတည်ပြုပါသည်။</p>
<speech type="speaker">လွှတ်တော်က အတည်ပြုတဲ့အတွက် အမျိုးသားလွှတ်တော် ကိုယ်စားလှယ်များ အစည်းအဝေးတက်ရောက်မှု အခြေအနေကို အမျိုးသားလွှတ်တော်က အတည်ပြုမှတ်တမ်းတင်ကြောင်း ကြေညာပါတယ်။(ဩဘာသံများ)</speech>
</preface>
<discussion>
<section value="QA">
<title>ကြယ်ပွင့်ပြထားသည့်မေးခွန်းများကို သက်ဆိုင်ရာလွှတ်တော် ကိုယ်စားလှယ်များက မေးမြန်းခြင်းနှင့် သက်ဆိုင်ရာ ပြည်ထောင်စုအဆင့်အဖွဲ့အစည်းဝင်များက ဖြေကြားခြင်း</title>
<speech type="speaker">အစီအစဉ်(၅) ဖြစ်ပါတယ်။ အမျိုးသားလွှတ်တော် ကိုယ်စားလှယ်များ ခင်ဗျား။ လွှတ်တော်သို့ အမျိုးသားလွှတ်တော်ကိုယ်စားလှယ်များ မေးမြန်းထားတဲ့ ကြယ်ပွင့်ပြ ထားသောမေးခွန်းများကို မေးမြန်းခြင်းနဲ့ ဖြေကြားခြင်း အစီအစဉ်ကို ဆောင်ရွက်မှာဖြစ်ပါတယ်။</speech>
<title>နိုင်ငံတော်ပိုင် အဆောက်အဦများထုခွဲရောင်းချမှု၊ ကျန်ရှိနေမှု ဝန်ကြီးဌာနအလိုက် ပုဂ္ဂလိကသို့ လွှဲပြောင်းပေးမှုအခြေအနေတို့နှင့်ပတ်သက်၍ နှစ်အလိုက် ဘဏ္ဍာငွေရရှိမှု၊ ရရန်ကျန်ရှိနေမှုနှင့် ရရန်ကျန်ရှိနေမှုများအပေါ် အရေးယူဆောင်ရွက်ထားမှု အခြေအနေတို့ကို သိရှိလိုခြင်းနှင့် ၂၀၁၁ ခုနှစ် မှစ၍ ပြည်သူ့ဘဏ္ဍာအဖြစ် သိမ်းယူခဲ့သော မော်တော်ယာဉ်များအပေါ် ထုခွဲ ရောင်းချမှု ၊ စီမံခန့်ခွဲမှု၊ ဘဏ္ဍာငွေ ရရှိမှုတို့နှင့် မော်တော်ယာဉ် လက်ကျန်အခြေအနေ တို့ကို သိရှိလိုခြင်းနှင့် စပ်လျဉ်းသည့်မေးခွန်း</title>
<speech type="speaker">ပထမဦးစွာ စစ်ကိုင်းတိုင်းဒေသကြီး မဲဆန္ဒနယ်အမှတ် (၉)မှ ဦးသိန်းဝင်း က နိုင်ငံတော်ပိုင်အဆောက်အဦများ ထုခွဲရောင်းခ��မှု ၊ ကျန်ရှိနေမှု ၊ ဝန်ကြီးဌာန အလိုက် ပုဂ္ဂလိကသို့ လွှဲပြောင်းပေးမှု အခြေအနေတို့နှင့်ပတ်သက်၍ နှစ်အလိုက် ဘဏ္ဍာငွေ ရရှိမှု၊ ရရန်ကျန်ရှိနေမှုနှင့် ရရန်ကျန်ရှိနေမှုများအပေါ် အရေးယူဆောင်ရွက်ထားမှု အခြေအနေ တို့ကို သိရှိလိုခြင်း နှင့် ၂၀၁၁ ခုနှစ်မှစ၍ ပြည်သူ့ဘဏ္ဍာအဖြစ် သိမ်းယူခဲ့သော မော်တော်ယာဉ် များအပေါ် ထုခွဲရောင်းချမှု ၊ စီမံခန့်ခွဲမှု၊ ဘဏ္ဍာငွေ ရရှိမှုတို့နှင့် မော်တော်ယာဉ် လက်ကျန် အခြေအနေတို့ကို သိရှိလိုခြင်းနှင့် စပ်လျဉ်းသည့်မေးခွန်းတို့ကို မေးမြန်းဖို့ ဖြစ်ပါတယ်</speech>
<speech><mp id="57">ဦးသိန်းဝင်း၊ စစ်ကိုင်းတိုင်းဒေသကြီး မဲဆန္ဒနယ်အမှရီ၉)</mp>လေးစားအပ် ပါသော အမျိုးသားလွှတ်တော်ဥက္ကဋ္ဌကြီးနှင့် အမျိုးသားလွှတ်တော် ကိုယ်စားလှယ် များ၊ ဖိတ်ကြား၍ တက်ရောက်လာကြသော ပြည်ထောင်စုဝန်ကြီးများ မင်္ဂလာအပေါင်းနှင့် ခညောင်းကြပါစေလို့ ဦးစွာပထမ ဂါရဝပြု နှုတ်ခွန်းဆက်သအပ်ပါတယ်။ ကျွန်တော်ကတော့ စစ်ကိုင်းတိုင်းဒေသကြီး၊ မဲဆန္ဒနယ်အမှတ်(၉) အမျိုးသားလွှတ်တော် ကိုယ်စားလှယ် ဦးသိန်းဝင်း ဖြစ်ပါတယ်။ ကျွန်တော် အဆောက်အဦများကိ စ္စနဲ့ပတ်သက်၍ မော်တော်ယာဉ်များ ကိစ္စနဲ့ ပတ်သက်၍ ကျွန်တော် မေးခွန်းနှစ်ခု မေးမြန်းသွားမှာ ဖြစ်ပါတယ်။ ဒီမေးခွန်းကို မေးမြန်းရတဲ့ အကြောင်းရင်းက ကျွန်တော်တို့ ပြည်ထောင်စုအစိုးရအဖွဲ့က ထင်သာမြင်သာရှိအောင် ဆောင်ရွက် မထားဘူး။ ဒီ အဆောက်အဦတွေနဲ့ ပတ်သက်လို့ ရှင်းရှင်းလင်းလင်း လုပ်သားပြည်သူတွေ သိရှိအောင် ဆောင်ရွက်မထားဘူး။ မော်တော်ယာဉ်များ ထုခွဲရောင်းချတဲ့ ကိစ္စရပ်များနဲ့ ပတ်သက်လို့ ပြည်သူတွေကို ရှင်းရှင်းလင်းလင်း ဖြစ်အောင် ရှင်းပြမထားဘူး ဆိုတဲ့ ကျွန်တော်တို့ ပြည်သူများကြားမှာ သတင်းမှားတွေရှိနေတဲ့အတွက် ပြည်ထောင်စုအစိုးရအဖွဲ့ဟာ စနစ်တကျ ဒီလိုဆောင်ရွက်နေပါတယ်ဆိုတာကို သိရှိအောင် ကျွန်တော် ဒီမေးခွန်းကို မေးမြန်းရခြင်း ဖြစ်ပါတယ်။ ကျွန်တော်မေးမယ့် မေးခွန်းကတော့ နိုင်ငံတော်ပိုင် အဆောက်အဦများ ထုခွဲ ရောင်းချမှု၊ ကျန်ရှိနေမှု ၊ ဝန်ကြီးဌာနအလိုက် ပုဂ္ဂလိကသို့ လွှဲပြောင်းပေးမှုအခြေအနေ တို့နှင့်ပတ်သက်၍ နှစ်အလိုက် ဘဏ္ဍာငွေရရှိမှု၊ ရရန်ကျန်ရှိနေမှု ၊ ရရန်ကျန်ရှိနေမှုများအပေါ် အရေးယူဆောင်ရွက်ထားမှု အခြေအနေတို့ကို သိရှိလိုခြင်းနှင့် ၂၀၁၁ ခုနှစ်မှစ၍ ပြည်သူ့ဘဏ္ဍာ အဖြစ် သိမ်းယူခဲ့သော မော်တော် ယာဉ်များအပေါ် ထုခွဲရောင်းချမှု ၊ စီမံခန့်ခွဲမှု၊ ဘဏ္ဍာငွေ ရရှိမှုတို့နှင့် မော်တော်ယာဉ် လက်ကျန်အခြေအနေတို့ကို သိရှိလို၍ ပြည်သူများကိုယ်စား မေးမြန်းရခြင်း ဖြစ်ပါတယ်ခင်ဗျား။ အားလုံးကို ကျေးဇူးတင်ပါတယ် ခင်ဗျား။</speech>
<speech type="speaker">မေးခွန်းနဲ့ ပတ်သက်ပြီး အမျိုးသားစီမံကိန်းနှင့်စီးပွားရေး ဖွံ့ဖြိုးတိုးတက်မှု ဝန်ကြီးဌာန၊ ဒုတိယဝန်ကြီး က ဖြေကြားပေးဖို့ ဖြစ်ပါတယ်</speech>
<speech><agency id="74">ဒေါက်တာကံဇော် (ဒုတိယဝန်ကြီး၊ အမျိုး သားစီမံကိန်းနှင့် စီးပွားရေး ဖွံ့ဖြိုး တိုးတက်မှု ဝန်ကြီးဌာန)</agency>လေးစားအပ်ပါသော အမျိုးသားလွှတ်တော် ဥက္ကဋ္ဌကြီး နှင့် လွှတ်တော်ကိုယ်စားလှယ်များ ခင်ဗျား။ စစ်ကိုင်းတိုင်းဒေသကြီး မဲဆန္ဒနယ်အမှတ်(၉) အမျိုးသား လွှတ်တော်ကိုယ်စားလှယ် ဦးသိန်းဝင်း ၏ ပထမအကြိမ် အမျိုးသားလွှတ်တော် စတုတ္ထပုံမှန် အစည်းအဝေးမှာ နိုင်ငံတော်ပိုင်အဆောက်အဦများ ထုခွဲရောင်းချမှုအခြေအနေ၊ ဝန်ကြီးဌာန အလိုက် ပုဂ္ဂလိကသို့ လွှဲပြောင်းပေးမှုအခြေအနေနှင့်ပတ်သက်၍ နှစ်အလိုက် ဘဏ္ဍာငွေရရှိမှု၊ ရရန်ကျန်ရှိမှု၊ ရရန်ကျန်ရှိနေမှုများအပေါ် အရေးယူဆောင်ရွက်ထားမှု အခြေအနေနှင့်ရှင်းလင်း ပေးရန် မေးမြန်းချက်နဲ့ ပြည်သူ့ဘဏ္ဍာအဖြစ်သိမ်းဆည်းထားသော မော်တော်ယာဉ်များအပေါ် ထုခွဲရောင်းချမှု၊ စီမံခန့်ခွဲမှု၊ ဘဏ္ဍာငွေရရှိမှုတို့နှင့် မော်တော်ယာဉ် လက်ကျန်အခြေအနေတို့ကို ရှင်းလင်းပြောကြားပေးစေလိုကြောင်းနဲ့ စပ်လျဉ်းတဲ့မေးခွန်းကို ကျွန်တော် အမျိုးသားစီမံကိန်း နှင့် စီးပွားရေးဖွံ့ဖြိုးတိုးတက်မှုဝန်ကြီးဌာန၊ ဒုတိယဝန်ကြီးမှ ဖြေကြားမှာ ဖြစ်ပါတယ်။ နိုင်ငံပိုင်အဆောက်အဦများ ထုခွဲရောင်းချမှုအခြေအနေနှင့် စပ်လျဉ်း၍ ယခုအစိုးရ လက်ထက်တွင် နိုင်ငံပိုင်ပစ္စည်းများ ၊ နိုင်ငံပိုင်သိမ်းဆည်းထားသော ပစ္စည်းများကို ထုခွဲရောင်းချမှု တစ်စုံတစ်ရာ ပြုလုပ်ဆောင်ရွက်ခြင်း မရှိပါကြောင်း ဖြေကြားအပ်ပါတယ်။ အလားတူပင် နိုင်ငံပိုင်စီးပွားရေးလုပ်ငန်းများကိုလည်း ယခုအစိုးရလက်ထက်တွင် ထုခွဲရောင်းချ ခြင်းမရှိပါကြောင်း ဖြေကြားအပ်ပါတယ်။ သို့ရာတွင် ယခင်အစိုးရလက်ထက်က နိုင်ငံပိုင်အဆောက်အဦ (၁၄၈၂) ခုကို လွှဲပြောင်း ရောင်းချခဲ့ပြီး (၁၀၉၇)ခု လွှဲပြောင်းရောင်းချရန် ကျန်ရှိနေပါတယ်။ လွှဲပြောင်း ရောင်းချသည့် တန်ဖိုးစုစုပေါင်းမှာ ကျပ် (၆၀၂.၃၁၉) ဘီလီယံဖြစ်ပြီး ကျပ် (၄၂၂.၁၇၁)ဘီလီယံ ရရှိပြီးဖြစ် သဖြင့် ကျပ်(၁၈၀.၁၄၈)ဘီလီယံရရှိရန် ကျန်ရှိနေပါကြောင်း တင်ပြအပ်ပါသည်။ ဝန်ကြီးဌာနအသီးသီးမှ လွှဲပြောင်းအပ်နှံထားတဲ့ နိုင်ငံပိုင် စီးပွားရေးလုပ်ငန်း (၇၇၅)ခုကို ယခင်အစိုးရလက်ထက်တွင် လွှဲပြောင်းရောင်းချခဲ့ပြီး လက်ကျန်လုပ်ငန်း (၇၈)ခုအား ပုဂ္ဂလိကပိုင်ပြုလုပ်ရေးကော်မရှင်အသစ်မှ ပြန်လည်စိစစ်၍ မူအရ ဆောင်ရွက် မည် ဖြစ်ပါတယ်။ ရောင်းချသည့်တန်ဖိုးမှာ ကျပ် (၆၆၅.၅၉၉)ဘီလီယံဖြစ်ပြီး ရရှိပြီးငွေမှာ ကျပ် (၅၀၀.၃၈၁)ဘီလီယံဖြစ်သဖြင့် ရရန်ကျန်ရှိသည့်ငွေပမာဏမှာ ကျပ် (၁၆၅.၂၁၈)ဘီလီယံ ရှိပါကြောင်း တင်ပြအပ်ပါတယ်။ အထက်ပါရရန် ကျန်ရှိသည့်ငွေ များကို သတ်မှတ်ကာလ အတွင်း စည်းကမ်းချက်များ နှင့်အညီ တောင်းခံရန် ဆောင်ရွက် လျက်ရှိပါကြောင်း တင်ပြအပ် ပါတယ်။ မြန်မာနိုင်ငံရင်းနှီးမြှုပ်နှံမှုကော်မရှင်အနေဖြင့် နိုင်ငံတော်တွင် ပြည်ပမှ ခရီးသွားများ ဝင်ရောက်မှုတိုးတက်များပြားလာ၍ ခရီးသွားများ တည်းခိုနိုင်ရန်အတွက် ရန်ကုန်မြို့ရှိအောက်ပါမြေနှင့် အဆောက်အဦများတွင် ဟိုတယ်လုပ်ငန်းများအား B.O.T စနစ်ဖြင့် ရင်းနှီး မြှုပ်နှံ၍ လုပ်ငန်းများ ဆောင်ရွက်နိုင်ရန် တင်ဒါခေါ်ယူလျက် ရှိပါတယ်။ (က) ကမ်းနားလမ်းရှိ ရန်ကုန်တိုင်းစုပေါင်းရုံး၊ (ခ) ကုန်သည်လမ်းရှိ မြန်မာ့မီးရထားရုံးချုပ် တို့ဖြစ်ပါတယ်။ ထို့အပြင် ရန်ကုန်မြို့ ရှိ အောက်ဖော်ပြပါ သမိုင်းဝင် အဆောက်အဦဟောင်း (၂)ခုကို ရှေးမူလက်ရာ မပျက်ဘဲ ပြတိုက်အသွင်ဖြင်. ဆောင်ရွက် နိုင်ရန်အတွက် B.O.T စနစ်ဖြင့် တင်ဒါခေါ်ယလျက်ရှိပါကြောင်း တင်ပြအပ်ပါတယ်။ (က)ဗိုလ်အောင်ကျော်လမ်းရှိ ဝန်ကြီးများရုံး အဆောက်အဦ (ခ) မဟာဗန္ဓုလလမ်းရှိ High Court အဆောက်အဦ တို့ဖြစ်ပါတယ်။ ဆက်လက်ပြီး ဒုတိယမေးခွန်းနဲ့ပတ်သက်၍ ယခုအစိုးရလက်ထက်တွင် ဥပဒေ စည်းမျဉ်းစည်းကမ်းများကို အကြောင်းအမျိုးမျိုးဖြင်. ဖောက်ဖျက်ကျူးလွန်ခြင်းကြောင့် ပြည်သူ့ဘဏ္ဍာအဖြစ် သိမ်းယူခဲ့သော မော်တော်ယာဉ်များအား ထုခွဲရောင်းချမှု တစ်စုံတစ်ရာ ပြု လုပ်ခြင်း ဆောင်ရွက်ခြင်း မရှိကြောင်း ဖြေကြားအပ်ပါတယ်။ သို့ရာတွင် ယခင်အစိုးရကာလက ပြည်သူ့ဘဏ္ဍာသိမ်း မော်တော်ယာဉ် (၆၈၂)စီးကို ၂၀၁၁ ခုနှစ်၊ ဇန်နဝါရီလမှ ဖေဖော်ဝါရီလအတွင်း လေလံတင်ရောင်းချခဲ့ရာ ကျပ် (၁၅.၀၁၃) ဘီလီယံကျော်ရှိခဲ့ပြီး၊ ငွေစာရင်းခေါင်းစဉ် (MD-000732, MD-ဝဝ0970) ဖြင့် မြန်မာ့စီးပွားရေး ဘဏ်သို့ ပေးသွင်းပြီး ဖြစ်ပါတယ်။ ပြုပြင်သုံးစွဲ နိုင်သည့်အဆင့်ရှိ မော်တော်ယာဉ်များအား နိုင်ငံတော်ဘဏ္ဍာငွေ ခြိုးခြံချွေတာသည့် အနေဖြင့် ပြည်ထောင်စုဝန်ကြီးဌာနများနှင် . အဖွဲ့ အစည်းများသို့ (၅၂၉)စီး ခွဲဝေထု တ်ပေးခဲ့ပြီး ပြုပြင်သုံးစွဲရန် အဆင့်မရှိသည့် ယာဉ်(၂၆၂)စီးအား သံရည်ကျို ဖျက်ဆီးခဲ့ပါကြောင်း ဖြေကြားအပ်ပါတယ်။ နောင်တွင် ပြည်သူ့ ဘဏ္ဍာသိမ်းမော်တော်ယာဉ်များနှင့်စပ်လျဉ်း၍ အစိုးရဌာနအသီးသီး၌ ခွဲဝေသုံးစွဲသင့်သည့် ယာဉ်များကို ခွဲဝေပေးပြီး သုံးစွဲရန် မသင့်သည့်ယာဉ်များကို သံရည်ကျိုစက်သို့ ပေးပို့ဖျက် ဆီး သွားမှာ ဖြစ်ပါကြောင်း လေးစားစွာ ဖြေကြားအပ်ပါတယ်။</speech>
<speech type="speaker">ဆက်လက်ပြီး လွှတ်တော်ကိုယ်စားလှယ် သုံးဦးက မေးမြန်း တဲ့ မေးခွန်းတွေဟာ ပညာရေးဝန်ကြီးဌာန၊ ဒုတိယဝန်ကြီး တစ်ဦးတည်းက ဖြေကြား ရမယ့် မေးခွန်းများ ဖြစ်ပါတယ်။ လွှတ်တော်ကိုယ်စားလှယ်များက သက်ဆိုင်ရာ မေးခွန်းများကို တစ်ဆက်တည်း မေးမြန်းပြီးမှ ဒုတိယဝန်ကြီးက တစ်ခုချင်း ဖြေကြားပေးဖို့ ဖြစ်ပါတယ်</speech>
<title>ပဲခူးတိုင်းဒေသကြီး၊ မင်းလှမြို့နယ်အတွင်းရှိ မူလတန်းကျောင်းများပြုပြင်ပေးရန် အစီအစဉ် ရှိ/မရှိနှင့် စပ်လျဉ်းသည့်မေးခွန်း</title>
<speech type="speaker">ပထမဦးစွာ ပဲခူးတိုင်းဒေသကြီး မဲဆန္ဒနယ်အမှတ် (၁၁)မှ ဦးအောင်ချိုဦး က ပဲခူးတိုင်းဒေသကြီး၊ မင်းလှမြို့နယ်အတွင်းရှိ မူလတန်းကျောင်းများ ပြုပြင်ပေးရန် အစီအစဉ် ရှိ/မရှိနှင့် စပ်လျဉ်းတဲ့မေးခွန်းကို မေးမြန်းဖို့ ဖြစ်ပါတယ်</speech>
<speech><mp id="83">ဦးအောင်ချိုဦး ပဲခူးတိုင်းဒေသကြီး မဲဆန္ဒနယ်အမှတ်(၁၁)</mp>လေးစားအပ် ပါသော အမျိုးသားလွှတ်တော်ဥက္ကဋ္ဌ ကြီးနှင့် ပြည်ထောင်စု ဝန်ကြီး၊ ဒုတိယဝန်ကြီးများ၊ အမျိုးသားလွှတ်တော် ကိုယ်စားလှယ်တော်များ ခင်ဗျား။ မင်္ဂလာပါလို့ နှုတ်ခွန်းဆက်သ ဂါရဝပြုပါတယ်။ ကျွန်တော်ကတော့ ပဲခူးတိုင်းဒေသကြီး၊ မဲဆန္ဒနယ်အမှတ် (၁၁)မှ အမျိုးသား လွှတ်တော်ကိုယ်စားလှယ် ဦးအောင်ချိုဦး ဖြစ်ပါတယ်။ ဥက္ကဋ္ဌကြီး ခင်ဗျား။ ကျွန်တော်ရဲ့ မဲဆန္ဒနယ်ဖြစ်တဲ့ ပဲခူးတိုင်းဒေသကြီး မင်းလှမြို့နယ်မှာရှိတဲ့ မူလတန်းကျောင်းများနဲ့ ပတ်သက် ပြီးမှ မေးခွန်းများ မေးမြန်းသွားမှာ ဖြစ်ပါတယ်။ ဥက္ကဋ္ဌကြီး ခင်ဗျား။ ကျွန်တော့်မဲဆန္ဒနယ်ထဲမှာ မင်းလှမြို့နယ်၊ မိုးညိုမြို့နယ်၊ အုတ်ဖိုမြို့နယ် ပါဝင်ပါတယ်။ အဲဒီမြို့နယ်တွေဟာ ပဲခူးတိုင်းဒေသကြီး အနောက်ဖက်ခြမ်းဒေသမှာရှိတဲ့ အဓိကဆက်သွယ်ရေးလမ်းမကြီးဖြစ်တဲ့ ရန်ကုန်-ပြည်လမ်းရဲ့ အတွင်းဖက်ပိုင်းမှာ တည်ရှိနေတဲ့ ဖွံ့ဖြိုးမှု နည်းပါးနေတဲ့ မြို့နယ်များပဲ ဖြစ်ပါတယ်။ ယခုအခါမှာတော့ ကိုယ်စားလှယ်များရော၊ ဒေသအဖွဲ့အစည်းများရော၊ မိဘပြည်သူများ ၊ တာဝန်ရှိသူများ ပူးပေါင်းဆောင်ရွက်မှုတွေကြောင့် အထိုက်အလျောက် တိုးတက်မှုတွေရှိလာပြီ ဖြစ်ပါတယ်။ ဥက္ကဋ္ဌကြီးခင်ဗျား။ ယခုမေးမြန်းမယ့် မေးခွန်းမှာပါတဲ့ မင်းလှမြို့နယ်မှာရှိတဲ့ မူလတန်းကျောင်းများဟာ အမှန်တကယ်ပြုပြင်ရန် လိုအပ်နေသေးတဲ့အတွက် မေးခွန်းအဖြစ်နဲ့ မေးမြန်းတင်ပြရခြင်း ဖြစ်ပါတယ်။ မင်းလှမြို့နယ် ကျွဲတလင်းကျေးရွာအုပ်စုမှာရှိတဲ့ ကျွဲတလင်း (အမက)နဲ့ စစ်ကွင်းကျေးရွာမှာရှိတဲ့ နိဂြောဓါရုံ (အမက)တွေဟာ အခင်းပြု ပြင်ပေးရန် လိုအပ်နေပါတယ်။ အလားတူ ဥပဓိရုပ် လုံးဝမကောင်းသေးတဲ့ ကြို့ကုန်း (၂)အုပ်စုရှိ (အမက)လွန် တောင် စလဲကုန်းကျောင်းဟာ မိဘပြည်သူများ ကိုယ့်အားကိုယ်ကို တည်ဆောက်ခဲ့ပြီး ပျက်စီးယိုယွင်းမှု ရှိနေပါတယ်။ ဒါလေးကိုလည်း ပြင်ဆင်ဖို့ တင်ပြရခြင်း ဖြစ်ပါတယ်။ နောက် (အမက) စိန်သာယာကျောင်းဟာ စာသင်ကြားမှုမှာ အန္တရာယ်ရှိနေ ပြီး ပြန်လည် ဆောက်လုပ်ရာမှာ ငွေကြေး မပြည့်စုံခြင်းကြောင့် ယခုအခါမှာ ကျောင်းသား ၊ ကျောင်းသူလေး များဟာ ဘုန်းတော်ကြီးကျောင်း အတွင်းမှာ ပညာသင်ကြားနေရတဲ့ အခြေအနေရှိ ပါတယ်။ အလားတူ ပန်းတော(အမက)ဟာလည်းပဲ အတွင်းအုတ်နံရံ အောက်ခြေများ ပြို ကျနေတဲ့အတွက် ဒေသခံ မိဘပြည်သူများ ပူးပေါင်းဆောင်ရွက်မှုဟာ အောက် ခြေပျက်စီးတဲ့ အခြေအနေကို ပုပြင်ပြီး ဆက်လက်ပြင်ဆင်နိုင်ရန် လိုအပ်နေသည့်အတွက် အဆိုပါကျောင်းများ ပြုပြင်ဆောင်ရွက်ပေးရန် အစီအစဉ် ရှိ /မရှိနဲ့ ပြုပြင်ပေးနိုင်ရန်လည်း ဥက္ကဋ္ဌကြီး မှတစ်ဆင့် တင်ပြ မေးမြန်းအပ် ပါတယ်။ ကျေးဇူးတင်ပါတယ်။</speech>
<title>ဧရာဝတီတိုင်းဒေသကြီး၊ လေးမျက်နှာမြို့နယ်၊ နင်းကြမ်း ကျေးရွာ အခြေခံပညာအလယ်တန်းကျောင်းကို အခြေခံပညာအထက်တန်းကျောင်းခွဲအဖြစ် အဆင့်တိုးမြှင့်ပေးရန် အစီအစဉ် ရှိ /မရှိ နှင့် စပ်လျဉ်းသည့်မေးခွန်း</title>
<speech type="speaker">ဆက်လက်ပြီး ဧရာဝတီတိုင်းဒေသကြီး မဲဆန္ဒနယ်အမှတ် (၅)မှ ဒေါက်တာဌေးဝင်း က ဧရာဝတီတိုင်းဒေသကြီး၊ လေးမျက်နှာမြို့နယ်၊ နင်းကြမ်း ကျေးရွာ အခြေခံပညာအလယ်တန်းကျောင်းကို အခြေခံပညာအထက်တန်းကျောင်းခွဲ အဖြစ် အဆင့် တိုးမြှင့်ပေးရန် အစီအစဉ် ရှိ/မရှိ နဲ့ စပ်လျဉ်းတဲ့မေးခွန်းကို မေးမြန်းဖို့ ဖြစ်ပါတယ်</speech>
<speech><mp id="161">ဒေါက်တာဌေးဝင်း၊ ဧရာဝတီတိုင်းဒေသကြီး မဲဆန္ဒနယ်အမှတ်၅)</mp>လေးစား အပ်ပါသော အမျိုးသားလွှတ်တော် ဥက္ကဋ္ဌကြီးနှင့် အမျိုးသားလွှတ်တော် ကိုယ်စားလှယ်များ၊ ပြည်ထောင်စုဝန်ကြီးများနှင့် ဧည့်သည်တော်များ အားလုံး မင်္ဂလာအပေါင်းနှင့် ပြည့်စုံပါစေလို့ နှုတ်ခွန်းဆက်သအပ်ပါတယ်။ ကျွန်တော်ကတော့ ဧရာဝတီတိုင်းဒေသကြီး မဲဆန္ဒနယ်မြေအမှတ် (၅) မှ အမျိုးသား လွှတ်တော် ကိုယ်စားလှယ် ဒေါက်တာ ဌေးဝင်း ဖြစ်ပါတယ်။ ကျွန်တော့် အနေနဲ့ ဧရာဝတီတိုင်း ဒေသကြီး၊ လေးမျက်နှာမြို့ နယ်၊ နင်းကြမ်းကျေးရွာ အလယ်တန်းကျောင်းအား အထက်တန်းကျောင်းခွဲအဖြစ် တိုးမြှင့်ဖွင့်လှစ်ပေးနိုင်ရန် အစီအစဉ် ရှိ /မရှိ စပ်လျဉ်းတဲ့ မေးခွန်းကို မေးမြန်း မှာ ဖြစ်ပါတယ်။ ဧရာဝတီတိုင်းဒေသကြီး၊ လေးမျက်နှာမြို့နယ်၊ နင်းကြမ်းကျေးရွာဟာ အိမ်ခြေ (၃၅၀)၊ လူဦးရေ (၂၇၀၀)နေထိုင်ပြီးတော့ ပတ်ဝန်းကျင်မှာရှိတဲ့ ကြီးပေါက်ကုန်းအုပ်စု၊ ဘိသလွန် အုပ်စုတို့ အပါအဝင် ကျေးရွာခွဲပေါင်း (၂၁)ရွာရှိပြီးတော့ စုစုပေါင်းလူဦးရေ တစ်သောင်းခွဲခန့် နေထိုင်ပါတယ်။ နင်းကြမ်းကျေးရွာ အလယ်တန်းကျောင်းမှာ ကျောင်းသားဦးရေ ၃၅၀) ရှိပြီးတော့ နင်းကြမ်းကျေးရွာ အလယ်တန်းကျောင်းအား အထက်တန်းကျောင်းခွဲအဖြစ် တိုးမြှင့်ဖွင့်လှစ် ပေးမယ်ဆိုရင် ကျောင်းသားဦးရေ နဝမတန်းနဲ့ ဒသမတန်း စုစုပေါင်း (၁၅၀)ဦးခန့် တက်ရောက် ပညာသင်ကြားကြမှာ ဖြစ်ပါတယ်။ နင်းကြမ်းကျေးရွာနဲ့ ပတ်ဝန်းကျင်ကျေးရွာ (၂၁)ရွာရှိ အထက်တန်းဆင့် ကျောင်းသား များဟာ ပညာဆက်လက် သင်ကြားနိုင်ရေး အလွန်ခက်ခဲလှပြီးတော့ အနီးစပ်ဆုံး လေးမျက်နှာ အထက်တန်းကျောင်းကို (၅)မိုင်ကျော် ဝေးကွာပြီးတော့ ကြားမှာ ချောင်းတွေ၊ မြောင်းတွေနဲ့ ပေ(၁၂၀၀)ကျော်တဲ့ ကျယ်ဝန်းလှတဲ့ ရေစီးအလွန်သန်တဲ့ ငဝန်မြစ်ကြီး ခြားထားပါတယ်။ ယခု ရာသီမှာဆိုရင် လှိုင်းတွေ၊ လေတွေကြား က ကျော်ဖြတ်ပြီးတော့ လှေငယ်များနဲ့ သွားရောက်ပညာ သင်ကြားရပါတယ်။ ဒါ့အပြင် အနောက်ဖက်ခြမ်းမှာ ရှိတဲ့ အထက်တန်းကျောင်းခွဲ တစ်ခုဖြစ်တဲ့ ပန်းတောကြီးအထက်တန်းကျောင်းခွဲသို့ (၆)မိုင်ကျော် ကွာဝေးပြီးတော့ အခုလို မိုးတွင်းအခါမှာ ဇွန်လ ကနေပြီး အောက်တိုဘာလ လောက်ထိကို ရေလွှ မ်းလွင်ပြင်ကြီးကို လှေဖြင့် ခက်ခဲစွာ ကျော်ဖြတ်၍ သွားရောက်ပညာသင်ကြားရပါတယ်။ နင်းကြမ်းကျေးရွာနှင့် ပတ်ဝန်းကျင်ကျေးရွာ များမှ မိဘများမှာ လယ်ယာလုပ်ငန်းနှင့် ရေလုပ်ငန်းများ လုပ်ကိုင်ပြီးတော့ ဆင်းရဲပင်ပန်းစွာ အသက်မွေးမှုပြုရခြင်းကြောင့် တစ်ကြောင်း၊ လမ်းပန်းခက်ခဲ ပြီး အန္တရာယ်များလှခြင်းကြောင့် တစ်ကြောင်း၊ ကလေးငယ်အချို့မှာ အထက်တန်းပညာ ဆက်လက်မသင်ကြားနိုင်ဘဲ နှစ်စဉ် ကျောင်းသား (၄၀) ဦးခန့်မှာ ပညာရေး အဟောသိကံ ဖြစ်ရပါတယ်။ အမျိုးသားလွှတ်တော် ဥက္ကဋ္ဌကြီးခင်ဗျား။ နင်းကြမ်း (အ.လ.က)မှာ ကျေးရွာမိဘများ ထည့်ဝင်မှုဖြင့် ကျပ်သိန်း (၄၀၀)ကျော် ကုန်ကျသော ပေ (၂၁၀) အရှည်ရှိတဲ့ အင်္ဂတေ တစ်ထပ် စာသင်ဆောင် တစ်ဆောင်၊ ဌာနပံ့ပိုးမှုနဲ့ မိဘပူးပေါင်းဆောက်လုပ်သော ကျb၅)သိန်း ကုန်ကျတဲ့ ပေ(၉၀)အရှည် အင်္ဂတေ တစ်ထပ်စာသင်ဆောင် တစ်ဆောင်၊ မိဘများထည့်ဝင်မှုဖြင့်၂၀၁၁ ခုနှစ် က တည်ဆောက်ခဲ့တဲ့ ကျပ်သိန်း (၂၃၀)ကုန်ကျသော ပေ (၁၂၀) အရှည် အင်္ဂတေ တစ်ထပ် စာသင်ဆောင် တစ်ဆောင်တို့ဖြင့် လုံလောက်သော စာသင်ဆောင်များ ရှိပြီးဖြစ်ပါတယ်။ ကျေးရွာရှိ အာဏာပိုင်များ၊ ရပ်မိ ရပ်ဖများ၊ မိဘဆရာအသင်းနဲ့ ကျောင်းအကျိုးတော်ဆောင် အဖွဲ့များ စည်းလုံးညီညွတ်မှု ရှိပြီးတော့ ဒေသခံမိဘပြည်သူများ အနေနဲ့ အထက်တန်းကျောင်းခွဲ ဖြစ်မြောက်ရေးအတွက် အထူးလိုလား တောင်လျက်ရှိပါတယ်။ သို့ဖြစ်ပါ၍ မြို့ပြနှင့် ကျေးလက် ပညာရေးကွာဟမှု နည်းပါးစေရေး၊ ကျေးလက်နေပြည်သူတို့၏ ရင်သွေးငယ်များ အထက်တန်း ပညာသင်ကြားနိုင်ရေးတို့အတွက် ဧရာဝတီတိုင်းဒေသကြီးလေးမျက်နှာမြို့နယ်၊ နင်းကြမ်းကျေးရွာ အလယ်တန်းကျောင်းအား အခြေခံပညာအထက်တန်းကျောင်းခွဲ အဖြစ် တိုးမြှင့်ဖွင့်လှစ်ပေးရန် အစီအစဉ် ရှိ /မရှိနှင့် ရှိပါက မည်သည့်ပညာသင်နှစ်မှာ အဆင့်တိုးမြှင့်ပေးနိုင်မည်ကို သိရှိ လိုပါ၍ အမျိုးသားလွှတ်တော် ဥက္ကဋ္ဌကြီးမှ တစ်ဆင့်လေး စားစွာ မေးမြန်းအပ်ပါတယ်ခင်ဗျား။ ကျေးဇူးတင်ပါတယ်။</speech>
<title>ညောင်တုန်းမြို့နယ်၊ ကြိမ်ပင်ဆယ်ကျေးရွာ အခြေခံပညာအလယ်တန်ကျောင်းခွဲကို အခြေခံပညာ အလယ်တန်းကျောင်းအဖြစ် အဆင့်တိုးမြှင့်ပေးရန် အစီအစဉ် ရှိမရှိ နှင့် စပ်လျဉ်းသည့်မေးခွန်း</title>
<speech type="speaker">ဆက်လက်ပြီး ဧရာဝတီတိုင်းဒေသကြီး မဲဆန္ဒနယ်အမှတ် (၈)မှ ဦးသက်လင်း က ညောင်တုန်းမြို့နယ်၊ ကြိမ်ပင်ဆယ်ကျေးရွာ အခြေခံပညာအလယ်တန်း ကျောင်းခွဲ ကို အခြေခံပညာအလယ်တန်းကျောင်းအဖြစ် အဆင့်တိုးမြှင့်ပေးရန် အစီအစဉ် ရှိ မရှိ နှင့် စပ်လျဉ်းသည့်မေးခွန်းကို မေးမြန်းဖို့ ဖြစ်ပါတယ်</speech>
<speech><mp id="164">ဦးသက်လင်း၊ ဧရာဝတီတိုင်းဒေသကြီး မဲဆန္ဒနယ်အမှတ်(၈)</mp>လေးစားအပ် ပါသော အမျိုး သားလွှတ်တော်ဥက္ကဋ္ဌကြီးနှင့် ပြည်ထောင်စုဝန်ကြီးများ၊ ဒုတိယဝန်ကြီးများ၊ အမျိုးသားလွှတ်တော် ကိုယ်စားလှယ်တော်များနှင့် အထူးဖိတ်ကြားထားသော ဧည့်သည်တော်များ အားလုံး မင်္ဂလာအပေါင်းနှင့် ပြည့်ဝကြပါစေကြောင်း ဦးစွာနှုတ်ခွန်းဆက်သ ဂါရဝပြု ပါတယ်။ ကျွန်တော်ကတော့ ဧရာဝတီတိုင်းဒေသကြီး မဲဆန္ဒနယ် မြေအမှတ်(၈)မှ အမျိုးသားလွှတ်တော် ကိုယ်စားလှယ် ဦးသက်လင်း ဖြစ်ပါတယ်။ ကျွန်တော့်အနေနဲ့ ညောင်တုန်းမြို့နယ်၊ ကြိမ်ပင်ဆယ်ကျေးရွာ အခြေညာ အလယ်တန်း ကျောင်းခွဲကို အခြေခံပညာအလယ်တန်းကျောင်းအဖြစ် အဆင့်တိုးမြှင့်ပေးရန် အစီအစဉ် ရှိ /မရှိ နှင့် စပ်လျဉ်းတဲ့ မေးခွန်းကို မေးမြန်းသွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ညောင်တုန်းမြို့နယ် ၊ ကြိမ်ပင်ဆယ်ကျေးရွာ ဟာ ဧရာဝတီ မြစ်ကူးတံတား ညောင်တုန်းနဲ့ ဧရာဝတီမြစ်ကူးတံတား ဗိုလ်မြတ်ထွန်းတံတား နှစ်စင်း တည်ရှိရာ ထူးခြားတဲ့ ကျေးရွာတစ်ရွာ ဖြစ်ပါတယ်။ ဒါ့အပြင် ရန်ကုန် -ပုသိမ်-ဟင်္သာတ အဝေးပြေးကားလမ်းရဲ့ ဘေးမှာရှိပြီးတော့မှ ဒေသဖွံ့ဖြိုးမှုအင်မတန်မှ ကောင်းမွန်တဲ့ကျေးရွာကြီး တစ်ရွာလည်း ဖြစ်ပါတယ်။ ကြိမ်ပင်ဆယ် အလယ်တန်းကျောင်းခွဲဟာ ၁၉၉၅ ခုနှစ်က စတင် ဖွင့်လှစ်ခဲ့ပြီးတော့ ယခုအခါမှာ အလယ်တန်းကျောင်းခွဲရဲ့ သက်တမ်း (၁၇)နှစ်ရှိပြီ ဖြစ်ပါတယ်။ ကျေးရွာရှိ မိဘပြည်သူများဟာ ပညာရေးကို စိတ်ပါဝင်စားပြီးတော့မှ ပညာရေးနဲ့ ပတ်သက်တဲ့ လိုအပ်ချက်များကိုလည်းပဲ အစဉ်အမြဲ အားပေးကူညီကြသူများ ဖြစ်ကြပါတယ်။ လက်ရှိကျောင်းရဲ့ အနေအထားဟာ ကျောင်းဆောင်နဲ့ ကျောင်းသုံးပရိဘောဂများဟာလည်းပဲ လက်ရှိကျောင်းသား ဦးရေများနှင့် ပြည့်စုံလုံလောက်မှု ရှိပြီးလည်း ဖြစ်ပါတယ်။ ကျေးရွာနေ မိဘပြည်သူများဟာ အလယ်တန်းကျောင်းဖြစ်ဖို့အတွက်ကို အထူးပဲစိတ်အားထက်သန် ပြီးတော့မှ အလယ်တန်းကျောင်းဖြစ်ဖို့ကို မျှော်မှန်းပြီးတော့မှ အလျား (၁၄၀)ပေ၊ အနံ(၃၀)ပေရှိတဲ့ တိုးချဲ့ ကျောင်းဆောင် သစ်ကို ကျေးရွာနေမိဘပြည်သူများရဲ့ ထည့်ဝင်ငွေ ကျပ်သိန်း (၂၀၀)ကျော်နဲ့ ဆောက်လုပ်ခဲ့တဲ့ နေရာမှာ ယခုအခါမှာ ပြီးစီးနေပြီ ဖြစ်ပါတယ်။ ကျောင်းပိုင်မြေရဲ့ အခြေအနေ မှာလည်းပဲ (၅.၀၂) ဧက ရှိပြီးတော့မှ ကျောင်းအားကစားကွင်းလည်းရှိတဲ့ ကျောင်းတစ်ကျောင်း ဖြစ်ပါတယ်။ ယခုပညာသင်နှစ်မှာ အလယ်တန်းကျောင်းသား (၂၇၇)ဦး တက်ရောက်ပညာသင် ကြားလျက် ရှိပါတယ်။ လေးစားအပ်တဲ့ အမျိုးသားလွှတ်တော် ဥက္ကဋ္ဌကြီးခင်ဗျား။ ကျွန်တော်ရဲ့ တင်ပြပါ အကြောင်းအရာများနဲ့ စပ်လျဉ်းပြီး မေးမြန်းလိုတဲ့ မေးခွန်းကတော့ ညောင်တုန်းမြို့နယ် ကြိမ်ပင် ဆယ်ကျေးရွာ အခြေခံပညာအလယ်တန်းကျောင်းခွဲအား အခြေခံပညာအလယ်တန်းကျောင်း အဖြစ် အဆင့်တိုးမြှင့် ဖွင့်လှစ်ခွင့်ပြုပေးပါရန်နှင့် အဆင့်တိုးမြှင့်ဖွင့်လှစ်ခွင့်ပြုမယ့် အစီအစဉ်များကို သိရှိလိုပါ၍ ဒေသခံပြည်သူများကိုယ်စား ဥက္ကဋ္ဌကြီးမှ တစ်ဆင့် လေးစားစွာ မေးမြန်းအပ် ပါတယ်။ ကျေးဇူးတင်ပါတယ်။</speech>
<speech type="speaker">မေးခွန်းများနဲ့ ပတ်သက်ပြီး ပညာရေးဝန်ကြီးဌာန၊ ဒုတိယဝန်ကြီး က ဖြေကြားပေးဖို့ ဖြစ်ပါတယ်</speech>
<speech><agency id="91">ဦးအေးကြူ (ဒုတိယဝန်ကြီး၊ ပညာရေးဝန်ကြီးဌာန)</agency>လေးစားအပါသော အမျိုးသားလွှတ်တော် ဥက္ကဋ္ဌကြီးနှင့်တကွ လွှတ်တော်ကိုယ်စားလှယ်တော်ကြီးများ၊ ပြည်ထောင်စု ဝန်ကြီးနှင့်တကွ ဧည့်သည်တော်ကြီးများအားလုံးကို ရိုသေလေးစားပါကြောင်း ဦးစွာတင်ပြလို ပါတယ်။ ပညာရေးကဏ္ဍနဲ့ ပတ်သက်ပြီးတော့ မေးမြန်းချက် (၃)ခုကို ပညာရေးဝန်ကြီးဌာန ဝန်ကြီးရဲ့ ကိုယ်စား၊ ကျွန်တော် ဒုဝန်ကြီးဦးအေးကြူ ကပြန်လည်ရှင်းလင်းတင်ပြ ဖြေကြားသွားမှာ ဖြစ်ပါတယ်။ ပဲခူးတိုင်းဒေသကြီး မင်းလှမြို့နယ်အတွင်းမှာရှိတဲ့ စာသင်ကျောင်းများအား ပြုပြင် ပေးရန် အစီအစဉ် ရှိ/မရှိနဲ့ ပတ်သက်ပြီးတော့ မင်းလှမြို့နယ် ကျွဲတလင်းအခြေခံပညာ မူလတန်းကျောင်းနဲ့ နိဂြောဓါရုံ အခြေခံပညာ မူလတန်းကျောင်းတို့အား ကြမ်းခင်းပြုလုပ်ပေးရန်၊ ဥပဓိရုပ် မကောင်းတဲ့ တောင်စလဲကုန်း အခြေခံပညာ မူလတန်းလွန်ကျောင်း ၊ စိန်သာယာ အခြေခံပညာ မူလတန်းကျောင်း၊ ပန်းတောအခြေခံပညာ မူလတန်းကျောင်းတို့အား ပြုပြင်ပေးရန်အတွက် စိစစ်ပြီး ၂၀၁၃-၂၀၁၄ ဘဏ္ဍာရေးနှစ်မှာ ငွေလုံးငွေရင်း ရန်ပုံငွေဖြင့် ခွဲဝေပေးရန် စီစဉ် ဆောင်ရွက်သွားမည် ဖြစ်ပါကြောင်း ရှင်းလင်းတင်ပြ ဖြေကြားအပ်ပါတယ်။ ဆက်လက်ပြီး လေးမျက်နှာမြို့နယ်၊ နင်းကြမ်းကျေးရွာ အခြေခံပညာအလယ်တန်း ကျောင်းအား အခြေခံပညာအထက်တန်းကျောင်းခွဲအဖြစ် တိုးမြှင့်ပေးနိုင်ရန် အစီအစဉ် ရှိ /မရှိနဲ့ ပတ်သက်ပြီး တင်ပြမှာ ဖြစ်ပါတယ်။ လေးမျက်နှာမြို့နယ်၊ နင်းကြမ်းကျေးရွာ၊ အခြေခံပညာ အလယ်တန်းကျောင်းမှာ အလယ်တန်းဆင့် ကျောင်းသားအားလုံး (၁၃၅) ဦးသာရှိကြောင်း စိစစ် တွေ့ရှိရပါသဖြင့် အခြေခံပညာအထက်တန်းကျောင်းခွဲ အဆင့်သို့ လောလောဆယ် တိုးမြှင့်ပေးရန် မရှိသေးပါကြောင်း ယခုနှစ်မှာ (အ.လ.က)မှ(အ.ထ.က(ခွဲ)သို့ အလယ်တန်းအဆင့် ကျောင်းသား (၅၀၀)နှင့်အထက် (၃၅)ကျောင်း၊ (အ.ထ.က(တွဲ))မှ (အ.ထ.က(ခွဲ)သို့ အထက်ဆင့်ကျောင်းသား (၁၀၀)နှင့်အထက် (၁၆)ကျောင်း စုစုပေါင်း လက်ရှိ ပညာသင်နှစ်မှာ (၅၁)ကျောင်း ပေးရန် လျာထားပြီး ဖြစ်ပါတယ်။ သတ်မှတ်ကျောင်းသား အရေအတွက် မပြည့်သော်လည်း ခြွင်းချက် ထပ်ဆောင်း(၂၀)ရာခိုင်နှုန်းမှ ကျောင်းတည်နေရာ သည် သတ်မှတ်မူလသင်ကြားတဲ့ ကျောင်းနဲ့ ဝေးကွာလွန်းခြင်း၊ သဘာဝအတားအဆီး အခက်အခဲများ များပြားခြင်းစသည့် အချက်အလက် များကို သက်ဆိုင်ရာပြည်နယ်/တိုင်းဒေသကြီးအစိုးရရဲ့ ထောက်ခံချက်ကို ဦးစားပေးအစီအစဉ်အရ တင်ရမယ်ဆိုရင် သီးခြားပြည်ထောင်စုချုပ် အနေနဲ့ (၂၀)ရာခိုင်နှုန်း စာရင်းမှ ဦးစားပေး အစဉ်အတိုင်း ဆောင်ရွက်ပေးသွားနိုင်မည် ဖြစ်ပါကြောင်း တင်ပြအပ်ပါတယ်။ ဆက်လက်ပြီးတော့ ညောင်တုန်းမြို့နယ်၊ ကြိမ်ပင်ဆယ်ကျေးရွာ အခြေခံပညာ မူလတန်းကျောင်းခွဲအား အခြေခံပညာ အလယ်တန်းကျောင်း အဖြစ် အဆင့်တိုးမြှင့် ဖွင့်လှစ်ခွင့်ပြုမည့် အစီအစဉ်နဲ့ ပတ်သက်ပြီး တင်ပြအပ်ပါတယ်။ ကြိမ်ပင်ဆယ်ရွာ၊ အခြေခံပညာအလယ်တန်း ကျောင်းခွဲမှာ အလယ်တန်းဆင့်ကျောင်းသား (၂၇၇) ဦး ရှိကြောင်း စိစစ်တွေ့ရှိရပါတယ်။ ဒါအတွက် ယခုနှစ်မှာတော့ အခြေခံပညာ အလယ်တန်းကျောင်းအဆင့် တိုးမြှင့်ပေးရန် အစီအစဉ် မရှိ သော်လည်း ယခုနှစ်မှာ လခွဲအဆင့် ကျောင်းသား (၃၀၀)အထက် (အ.လ.က) ပြည်ထောင်စုချုပ် အနေနဲ့ (၆၀)ပေးရန် လျာထားပြီး ဖြစ်ပါတ ယ်။ ကြိမ်ပင်ရွာက (၂၇၇) ဦး ရှိတဲ့ အတွက် ၂၀၁၃-၂၀၁၄၊ ၂၀၁၃၊ ဇွန် (၁)ရက် ဖွင့်မယ့် စာသင်နှစ်မှာ ပေးရန် လျာထားပါကြောင်း တင်ပြအပါတယ်။ ဆက်လက်ပြီး ကျောင်းအဆင့်တိုးတာနဲ့ ပတ်သက်ပြီး နောက်ဆုံးအခြေအနေကို ဥက္ကဋ္ဌကြီး ခင်ဗျား။ တင်ပြခွင့်ပြု ပါ။ မနေ့က ကျွန်တော်တို့ နိုင်ငံတော်အစိုးရ Cabinet အစည်းအဝေးမှာပဲ ကျောင်းအဆင့်ကျွန်တော်တို့ အမျိုးသားလွှတ်တော် စတင်ကျင်းပစဉ်က ကျွန်တော် တင်ပြခဲ့တဲ့ ပြည်ထောင်စုချုပ်အနေနဲ့ ပညာသင်နှစ် (၄)နှစ်ကာလ၊ အထက်တန်းအဆင့်(၄၅၀)၊ အလယ်တန်း အဆင့် (၄၃၇)၊ မူအဆင့် (၃၂၆)၊ မူလွန် (၁၃၇၃) အားလုံးစုစုပေါင်းက (၄)နှစ်အတွက် (၄၂၉၅) ကျောင်းတို့ကို မနေ့က Cabinet က ဖွင့်လှစ်ခွင့်ပြုကြောင်း ကျွန်တော်အနေနဲ့ သတင်းတင်ပြ အပ်ပါတယ်။ ဒါကြောင့် ဒီနှစ်မှာပဲအနီးဆုံး တစ်ပတ်အတွင်းမှာ ကျွန်တော်တို့ ကျောင်းပေါင်း အားလုံးဒီနှစ်အတွက် (၆၁၆)ကျောင်း ပေးဖို့အတွက် ရှေ့ ဆင့် နောက်ဆင့် တစ်ပတ်အတွင်းမှာ ဆက်လက်ပြီးတော့ ကျွန်တော်တို့ ဆောင်ရွက်သွားမှာ ဖြစ်ပါတယ်။ ကျန်တဲ့အပိုင်းကတော့ လာမည့်စာသင်နှစ်မှာခြွ င်းချက် (၂၀)ရာခိုင်နှုန်းနဲ့ သက်ဆိုင်ရာ ပြည်နယ် တိုင်းဒေသကြီး အစိုးရများက သီးခြားထောက်ခံတဲ့ ဦးစားပေး အစီအစဉ်အတိုင်း ဆောင်ရွက်သွားမည်ဖြစ်ကြောင်း တင်ပြအပ်ပါတယ်။ တစ်ပါတည်းပဲ မနေ့က Cabinet မှာပဲ ကျွန်တော်တို့ ပြည်နယ် ၊ တိုင်းဒေသကြီးရုံးများ၊ ခရိုင်ပညာရေး ရုံးအသစ်များ၊ မြို့နယ်ပညာရေးမှူး ရုံးရဲ့ ဖွဲ့စည်းပုံ တိုးချဲ့မှု များကိုလည်း ခွင့်ပြုပြီး ဖြစ်ပါတယ်။ တစ်ပါတည်းပဲ မနေ့ကပဲ ကျွန်တော်တို့ စိစစ်တိုးမှာပဲ တစ်ဆင့်ခံပြီး တင်ပြတဲ့အခါမှာ မူလတန်းကျောင်းအုပ်ကို S.A.T လစာနဲ့ နှုန်းတူပေးဖို့၊ မူပြ မှ လယ်ပြကို ခြောက်သောင်းပေးဖို့၊ အလယ်တန်းကျောင်းအုပ်ကို ပြန်တမ်းဝင်အရာရှိလစာ ပေးဖို့လည်း စိစစ်တိုးက ခွင့်ပြုပြီး ဖြစ်တဲ့အတွက် အနီးဆုံးလာမည့် ကြာသာပတေးနေ့ Cabinet မှာတင်ပြပြီးတော့ ခွင့်ပြုချက် ရမယ်ဆိုရင် (၄)နှစ်အတွက် ကျွန်တော်တို့ အခြေခံအတွက် စနစ်တကျနဲ့ တစ်ပြည်လုံး ပြည်ထောင်စုချုပ်နဲ့ တရားမျှတအောင် ဦးစား ပေးအစဉ်အတိုင်း ဆောင်ရွက်ပေးသွားမည် ဖြစ်ကြောင်း တင်ပြအပ်ပါတယ်။ အခြားတင်ပြရန် မရှိပါ။ လေးစားပါတယ် ခင်ဗျား။</speech>
<title>အရန်ဆန် တန် (၁)သန်း ဝယ်ယူသွားမည့် လုပ်ငန်းအစီအစဉ်ကို သိရှိလိုခြင်း နှင့် နိုင်ငံတော် အတွင်းသို့ တရားမဝင် (မှောင်ခိုနည်းလမ်းစုံဖြင့် အခွန်မဲ့ဝင်ရောက်လာသော လူသုံးကုန် ပစ္စည်းများနှင့် စပ်လျဉ်း၍ စစ်ဆေးဖော်ထုတ် အရေးယူမှုများကို သိရှိလိုခြင်းနှင့် စပ်လျဉ်းသည့်မေးခွန်း</title>
<speech type="speaker">ဆက်လက်ပြီး ဧရာဝတီတိုင်းဒေသကြီး မဲဆန္ဒနယ်အမှမှ ဦးခင်မောင်ရီ က အရန်ဆန် တန် (၁)သန်း ဝယ်ယူသွားမည့် လုပ်ငန်းအစီအစဉ်ကို သိရှိလိုခြင်း နှင့် နိုင်ငံတော် အတွင်းသို့ တရားမဝင် (မှောင်ခိုနည်းလမ်းစုံဖြင့်) အခွန်မဲ့ ဝင်ရောက် လာသော လူသုံးကုန် ပစ္စည်းများနှင့် စပ်လျဉ်း၍ စစ်ဆေးဖော်ထုတ် အရေးယူမှုများကို သိရှိလိုခြင်း နှင့် စပ်လျဉ်းသည့်မေးခွန်းတို့ကို မေးမြန်းဖို့ ဖြစ်ပါတယ်</speech>
<speech><mp id="162">ဦးခင်မောင်ရီ၊ ဧရာဝတီတိုင်းဒေသကြီး မဲဆန္ဒနယ်အမှတ်(၆)</mp>လေးစားအပ် ပါသော အမျိုးသားလွှတ်တော်ဥက္ကဋ္ဌကြီး၊ ပြည်ထောင်စု ဝန်ကြီးနဲ့ အမျိုးသား လွှတ်တော် ကိုယ်စားလှယ် များအားလုံးကို လေးစားစွာ ဂါရဝပြု နှုတ်ခွန်းဆက်သအပ်ပါတယ်။ ကျွန်တော့် အနေနဲ့ မေးမြန်းခွင့် ရရှိထားတဲ့ ပထမမေးခွန်းဖြစ်သော အရန် ဆန်တန်ချိန် (၁)သန်း ဝယ်ယူရေးကိစ္စနှင့် ပတ်သက်လို့ စတင်မေးမြန်းမှာ ဖြစ်ပါတယ်။ ပြီးခဲ့တဲ့ စပါးစိုက်ရာသီက စပါးကို ဒီနှစ်ဝယ်ယူတယ်လို့ ကျွန်တော်သုံးသပ်ခြင်း ဖြစ်ပါတယ်။ ပြီးခဲ့တဲ့နှစ်မှာ စပါးစိုက်ရာသီအတွင်းမှာ ရာသီဥတုဖောက်ပြန် မှုကြောင့် မိုးကြီး၊ ရေလျှံ၊ ရေနစ်မြုပ်မှုတွေ အကြိမ်ကြိမ် ဖြစ်ပါတယ်။ တချို့နေရာတွေမှာ နှစ်ကြိမ်မက သုံးကြိမ် ထိအောင် ပြန်စိုက်ရတဲ့အတွက်ကြောင့် မျိုးစပါးဆုံးရှုံးခြင်း ဖြစ်ပေါ်ပြီးတော့ ထွက်လာတဲ့ သီးနှံလည်း အရည်အသွေးနိမ့်ကျတာ သေချာပါတယ်။ နောက်တစ်ခုကတော့ ကျွန်တော်တို့ ထွက်လာတဲ့ စပါးထွက်တဲ့အချိန်မှာပဲ အထွေထွေသီးနှံဈေးကျတာဟာ နေရာအနှံ့အပြားမှာ ဖြစ်တဲ့အတွက်ကြောင့် စပါးပေါ်ချိန်မှာ ခါတိုင်း (၃)သိန်းအထက်ရှိတဲ့ စပါးဟာ တင်း (၁၀၀)ကို (၂၄၀၀၀၀)ပတ်ဝန်းကျင်ပဲ ရရှိတဲ့အတွက်ကြောင့် တောင်သူဟာ စိုက်ပျိုးစရိတ် ရင်းနှီးမြှုပ်နှံ မှုနဲ့ မကာမိအောင် ဈေးကျတဲ့အတွက်ကြောင့် မရောင်းဘဲ ထားရှိတာ ရှိပါတယ်။ သို့ပါသော်လည်းပဲ စိုက်စရိတ်ပြန်ဆပ်ရမယ့် အချိန်ပြန်ရောက်တဲ့အခါမှာ မဖြစ်မနေ ဆပ်ရမှာ ဖြစ်တဲ့အတွက်ကြောင့် ရတဲ့ဈေးနဲ့ပဲ စိုက်စရိတ်ကို ပြန်ဆပ်ရပါတယ်။ ဒါကြောင့် နှစ်ကြိမ်၊ နှစ်ထပ် နစ်နာပါတယ်။ တတိယအချက်အနေနဲ့ကတော့ ကျွန်တော်တို့ မိုးသီးနှံကုန် လို့ ဆောင်းသီးနှံဖြစ်တဲ့ ပဲမျိုးစုံ ပြန်စိုက်တဲ့အခါမှာ အဓိက Catch Crop အနေနဲ့ စိုက်ပျိုးကြတဲ့ မတ်ပဲဟာလည်းပဲ သီးနှံပေါ်ချိန်မှာ တစ်တင်းကို မနှစ်က (၂၄၀၀၀)အထက်ရရာက ဒီနှစ်ကို (၁၂၅၀၀)၊ (၁၃၀၀၀) လောက်ပဲရတဲ့အတွက်ကြောင့် တစ်ဝက်ခန့် ဈေးကျတဲ့အတွက်ကြောင့် သုံးထပ်နစ်နာမှု ဖြစ်ပါတယ်။ ဒါကြောင့် တောင်သူလယ်သမားများဟာ အထပ်ထပ်နစ်နာနေတဲ့ အချိန်မှာ နိုင်ငံတော် သမ္မတကြီးက သက်သာခွင့်ရစေရန် အစီအစဉ် တစ်ခုအနေနဲ့ နိုင်ငံတော်မှာ အရေးပေါ်ကိစ္စများ ဖြစ်ပွားခဲ့ရင် ထောက်ပံ့နိုင်ရန် အရန် ဆန်တန်ချိန်(၁)သန်းထိအောင် ဝယ်ယူဖို့ အစီအစဉ်ကို ချမှတ်ပေးပါတယ်။ အလွန်ဝမ်းမြောက်ဝမ်းသာ ဖြစ်ဖွယ်ဖြစ်ပြီးတော့ တောင်သူလယ်သမားများရဲ့အသက်ရှုပေါက်ချောင်ဖို့ အစီအစဉ်တစ်ခုဖြစ်တဲ့အတွက်ကြောင့် အားလုံးက ဝမ်းမြောက်ဝမ်းသာ ကြိုဆိုပါတယ်။ ဒါကျွန်တော်တို့ နိုင်ငံမှာလည်း ပြီးခဲ့တဲ့ ၂၀၀၈ ခုနှစ် နာဂစ် တို့၊ နောက်ပြီးတော့ မာလာမုန်တိုင်း ဖြစ်ခဲ့တုန်းကတို့၊ နောက် ဂီရိမုန်တိုင်း တို့မှာလည်း အများကြီး ဒုက္ခရောက်တဲ့ အတွက်ကြောင့် အရန်ဆန်တွေ အဲဒီတုန်းက မရှိတဲ့အတွက်ကြောင့်W FA အစီအစဉ်နဲ့ ထောက်ပံ့ ခဲ့ရာတာတွေလည်း အတွေ့အကြုံ ရှိခဲ့ပြီး ဖြစ်ပါတယ်။ အဲဒီလို ဆန်တန်ချိန် ဝယ်တဲ့အချိန်မှာ တာဝန်ပေး တာကတော့ ကျွန်တော်တို့ ကုန်သည် ကြီးများအသင်းကို ဝယ်ဖို့ တာဝန်ပေးတယ်လို့ ကျွန်တော်သိထားပါတယ်။ ဥက္ကဋ္ဌကြီး သိတော်မူတဲ့အတိုင်းပါပဲခင်ဗျား။ ကုန်သည်ကြီးများအသင်းနဲ့ အောက် တောင်သူနဲ့ကတော့ အဆက်အစပ်နဲနဲ နည်း ပါတယ်။ သွင်းအားစုပေးနေတဲ့ ဆန်စပါးအထူးပြု ကုမ္ပဏီတွေဆိုရင်တော့ တောင်သူလယ်သမားနဲ့ ဆက်စပ်မှု အမြဲရှိပါတယ်။ သူတို့က ငွေကြေ��� လည်း ထုတ်ချေးတယ်။ စိုက်ပျိုးစရိတ်မှာလိုအပ်တဲ့ သွင်းအားစုတွေလည်း ပေးတယ်။ ဆန်စပါး ကိုလည်း သင့်တော်တဲ့ ဈေးနဲ့ ပြန်ဝယ်တဲ့ အတွက်ကြောင့် တောင် သူနဲ့ ဆက်စပ်မှု ရှိပါတယ်။ ခုတော့ ကုန်သည်ကြီးများအသင်းက ဝယ်တဲ့အခါကျတော့ အောက်နဲ့ဆက်စပ်မှု အားနည်းတဲ့ အတွက်ကြောင့် တောင်သူအနေနဲ့ အစီအစဉ်တွေကို မသိပါဘူး။ တောင်သူတွေ မသိသလို မြို့နယ်အုပ်ချုပ်ရေး အာဏာပိုင်လည်း မသိပါဘူး။ စိုက်ပျိုးရေးတို့ တာဝန်ရှိတဲ့ ဝန်ထမ်းဌာနတွေ လည်း မသိပါဘူး။ ကျွန်တော်တို့ ကိုယ်တိုင် ကျွန်တော်တို့ မဲဆန္ဒနယ်မြေ ကြံခင်းတို့ ဘာတို့မှာ မေးတဲ့အခါမှာလည်း တိတိကျကျ ရေရေရာရာ မဖြေနိုင်ကြပါဘူး။ ဒါကြောင့် တောင်သူတွေ အနေနဲ့က စောင့်ရင်းစောင့် ရင်း စောင့်ရင်းနဲ့ နောက်ဆုံးကျတော့ ဒီအချိန်မှာ မိုးတွင်းမှာလည်း အင်မတန် ကြပ်တည်းတဲ့အတွက်ကြောင့် မဖြစ်မနေရောင်းရတဲ့အခါမှာ ပို ဆိုးတာက အခု ရောင်းတဲ့အချိန်ကျတော့ ကုန်သည်ကလည်း ရောင်းအားမကောင်းတဲ့အတွက်ကြောင့် ငွေဆိုင်းနဲ့ ဝယ်ပါတယ်။ စပါးပေးထား ရောင်းပေးမယ်။ ရောင်းပြီးရင် ပြန်ချေမယ်။ ဆိုတော့ ငွေလိုလို့ ရောင်းပါတယ်။ ငွေဆိုင်းနဲ့ မိတဲ့အတွက်ကြောင့် တောင်သူတွေဟာ အတော်နစ်နာပါတယ်။ ဒါကြောင့် တောင်သူများအတွက် ဝမ်းမြောက်ဝမ်းသာဖြစ်ရအောင်၊ အသက်ရှုပေါက် ချောင်အောင် စီစဉ်ပေးတဲ့ အစီ အစဉ်နဲ့ ပတ်သက်ပြီးတော့ တိတိကျကျ ရေရေရာရာ နဲ့ မည်သည့်တိုင်းဒေသကြီး၊ မည်သည့် ပြည်နယ်မှာ၊ မည်သည့်မြို့နယ်၊ မည်သည့် ခရိုင်ကို ခွဲတမ်းသဘောမျိုးနဲ့ ဘယ်လောက်တင်းထိအောင် ဝယ်မယ်။ ဘယ်ဈေးနှုန်းပေးမယ်။ အရည်အသွေးကတော့ ဘယ်လို လိုချင်တယ်။ ဘယ်ကာလ၊ ဘယ်ကာလအတွင်း အပြီးဝယ်မယ် စသဖြင့် အစီအစဉ်များကို သိလိုတဲ့အတွက်ကြောင့် တောင်သူများရဲ့ ကိုယ်စား မေးမြန်းရခြင်း ဖြစ်ပါကြောင်း လေးစားစွာ တင်ပြအပ်ပါတယ်။ ဒုတိယမေးခွန်းကို ကျွန်တော်ဆက်လက် တင်ပြပါ့မယ်။ အဲဒါကတော့ ကျွန်တော်တို့ ဒီ မြန်မာနိုင်ငံထဲကို နည်းမျိုးစုံနဲ့ ဝင်နေတဲ့ တရားမဝင် မှောင်ခိုလို့ပဲ သုံးရမယ့် စကားဖြစ်ပါတယ်။ ပြီးတော့ အကောက်ခွန်မဲ့ ဝင်လာတဲ့ ပစ္စည်းများနဲ့ ပတ်သက်ပြီး ကျွန်တော်မေးမြန်းမှာ ဖြစ်ပါတယ်ခင်ဗျား။ ပြီးခဲ့တဲ့ တတိယအကြိမ် လွှတ်တော်တုန်းက ကျွန်တော်တို့ စီးပွားကူးသန်း ဝန်ကြီးဌာန၊ ဒုတိယဝန်ကြီး ထင်ပါတယ်၊ လာရောက်ဖြေကြားသွားတာ။ မြန်မာနိုင်ငံတော် အတွင်းမှာ လက်ရှိအားဖြင့် နယ်စပ်ကုန်သွယ်ရေးစခန်း (၁၃)ခု ဖွင့်လှစ်ပြီးတော့ သွင်းကုန် ထုတ်ကုန်လုပ်ငန်းများ တင်ပို့ခြင်း၊ တင်သွင်းခြင်းကို စနစ်တကျ ကြီးကြပ်နေတယ် ဆိုတာကို ကျွန်တော်တို့ ကြားသိရပါတယ် ခင်ဗျား။ နိုင်ငံတော်အတွက် အခွန်လည်းပဲ၊ အခွန်ဘဏ္ဍာလည်း များစွာ ဝင်တဲ့အတွက်ကြောင့် ကျွန်တော်တို့လည်း ဝမ်းမြောက်ဝမ်းသာ ဖြစ်ပါတယ်။ တိုင်းပြည် အတွက်လည်း အများ ကြီးအဆင်ပြေပါတယ်။ ဒါပေမဲ့ အဲဒီလိုစနစ်တကျ ကြီးကြပ်နေပါတယ် ဆိုတဲ့ အချိန်မှာပဲ နယ်စပ်ဒေသတွေကနေပြီးတော့ နိုင်ငံတော်အတွင်းကို တရားမဝင်နည်းလမ်းနဲ့ မျိုးစုံဝင်ပါတယ်။ ပထမဆုံး တစ်ခုကတော့ သေးသေးကွေးကွေးပစ္စည်း မဟုတ်ပါဘူး။ မော်တော် ဆိုင်ကယ် ဖြစ်ပါတယ်။ မော်တော်ဆိုင်ကယ်ဟာ ဝင်လာတဲ့ အရေအတွက်က ယခုဆို သိန်းကျော် နေပါပြီ။ အဲဒီအရေအတွက် သိန်းကျော်ရှိသော ဆိုင်ကယ်များကို လိုင်စင် လုပ်ပေးမယ်။ အခွန်နဲ့ စနစ်တကျ တရားဝင်ဖြစ်အောင် လုပ်ပေးမယ်ဆိုတဲ့ အစီအစဉ်လည်း ဝမ်းမြောက်ဝမ်းသာ ဖြစ်ဖွယ်ရာ ကြားရပါတယ်။ ဒါပေမဲ့သိန်းကျော် ဝင်ရောက်ပြီးမှ ဒီလိုလု ပ် ပေးနေရတာဟာကော မှန်သလားဆိုတဲ့ မေးခွန်းတွေဟာ မေးကြပါတယ်။ အဲဒီနေရာမှာ စကားတစ်ခုပြောစရာ ထပ်ရှိပါတယ်။ ဆိုင်ကယ်အချို့ကို မြို့ကြီးတွေသွားလို့ရှိရင် Cycle Mark ဆိုတဲ့ နာမည်တပ်ပြီးတော့ အိမ်ဆိုင်တွေမှာ တင်ရောင်းပါတယ်။ (၁၀)စင်း၊(၁၅)စင်းက အစ အစင်း(၂၀)(၂၅) စသည်ဖြင့် တတ်နိုင်သလောက် တင်ရောင်းတာတွေရှိပါတယ်။ ကျွန်တော်တို့ ထူးထူးခြားခြားဆိုရင် ကျေးလက်မှာဆိုရင် ကွင်းကောက်တို့ ဘာတို့မှာတောင် သွားတွေ့ ရပါတယ်။ အဲဒီလို တွေ့နေတဲ့ နေရာတွေမှာ ဒီစတိုးဆိုင်မှာ တင်တဲ့နေရာက ဝယ်သူက သူတို့ကို အားကိုးပြီးဝယ်တာ၊ ဆိုလိုတာက သွားပြီး မဝယ်နိုင်လို့၊ တစ်နည်းအားဖြင့် သူတို့အားကိုးပြီး ဝယ်လိုက်လို့ရှိရင် လိုင်စင်များ လုပ်ပေးမလား စသည်ဖြင့် ဒီလိုဝယ်ကြပါတယ်။ သူကလည်း အမြတ်တစ်ဆင့် တင်ထားတာ ဖြစ်ပါတယ်။ အခုအချိန်မှာတော့ ဘယ်လိုနည်းနဲ့ ဝယ်ဝယ် အကုန်လိုင်စင်ရမှာ ဖြစ်တဲ့အ တွက်ကြောင့် ဒီစတိုးဆိုင်က ဝယ်မိတဲ့ သူလည်း နစ်နာပါတယ်။ စတိုးဆိုင်ကလူတွေလည်း ဒါ အခွန်ဆောင်ထားတာ မဟုတ်ပါဘူး။ စတိုးဆိုင်မှာ အခွန်အကောက်မဲ့ ဆိုင်ကယ် ဝင်နေရင် သူတို့မှာလည်း တာဝန်ရှိ ပါတယ်။ ပုဂ္ဂလိက လက်ထဲမှာ နည်းမျိုးစုံနဲ့ ဝယ်ထားတဲ့ ဟာကတော့ လိုင်စင်နဲ့ ယူရမယ်။ အခွန်ဆောင်ရမယ်။ ပုဂ္ဂလိက တင်ရောင်းတဲ့ ဟာကတော့ မရဘူးဆိုရင်လည်း ဒါ လွတ်နေတာ ဖြစ်ပါတယ်။ ဒါ ဆိုင်ကယ်နဲ့ ပတ်သက်တဲ့ ကိစ္စတစ်ချက် ဖြစ်ပါတယ်။ နောက်တစ်ချက်က ကျွန်တော်တို့ လူသုံးကုန်ပစ္စည်းမျိုးစုံ ဖြစ်ပါတယ်။ လူသုံးကုန် ပစ္စည်းမျိုးစုံ၊ စားကုန်၊ သောက်ကုန် အကုန်ဝင်ပါတယ်။ နောက်ဆုံး ဟို ကလေး တွေစားတဲ့ သရေစာကအစ ဝင်တဲ့အတွက်ကြောင့် ကျွန်တော်တို့က သွင်းကုန်အစား ထိုးဆိုပြီးတော့ လုပ်ဖို့ အားပေးနေတဲ့အချိန်မှာ ဒါတွေလှိမ့်၊ ဒီလို ဝင်နေလို့ရှိရင်၊ ဒါတွေကို အထိန်းအသိမ်း မလုပ်နိုင်လို့ရှိရင် ပြည်တွင်းလုပ်ငန်းတွေများ နစ်နာ နိုင်မှာလားဆိဲု့ မေးခွန်းလည်း မေးစ ရာ ရှိပါတယ်။ အဆိုးဆုံး အချက်ကတော့ တစ်လောက သတင်းတစ်ခုဖြစ်သွားတဲ့ F D A အစားအသောက်နဲ့ ဆေးဝါး ကြီးကြပ်ရေးဌာနကနေ ကြေညာ လိုက်တဲ့ တရုတ်ပြည်ဖက်ကလို့ ထင်ပါတယ်။ စားသုံးရန် မသင့်သောဆီ စားသုံးဆီ မဟုတ်တဲ့ ဆီတွေကို တင်သွင်းလာ တယ်လို့ သိလိုက်ရပါတယ်။ တော်တော် ဝမ်းနည်းဖို့ ကောင်းပါတယ်။ ဒါတွေဟာ အလွန် အန္တရာယ်ကြီးတဲ့ ကျန်းမာရေး အတွက် ထိခိုက်နစ်နာစေတဲ့ ဆီများဖြစ်ပါတယ်။ ဆီဆိုတာမျိုးက အချိုမှုန့်တို့ သကြားတို့လို ဂုန်နီအိတ်နဲ့ထည့်ပြီး ကားအောက်က ထည့်လာလို့ရတဲ့ ကိစ္စမဟုတ်ပါဘူး။ ပီပါကြီးတွေနဲ့ သယ်ရမှာ ဖြစ်ပါတယ်။ ဒါဟာ သေးသေးကွေးကွေး မဟုတ် တဲ့အတွက်ကြောင့် လွယ်လွယ်ကူကူဝင်လို့ မရဘူးလို့ ကျွန်တော်ဆိုလိုတာ ဖြစ်ပါတယ်။ သင်္ဘောနဲ့ သယ်ချင် သယ်မယ်။ တန်ကာနဲ့ သယ်ချင်သယ်မယ်။ အဲဒီဆီတွေ ဝင်လာတယ်။ ဒီထက် အန္တရာယ်ကြီးတာ တရားမဝင် ဆေးဝါး ဖြစ်ပါတယ်။ မှတ်ပုံတင်ထားတာမရှိတဲ့ Formula တောင် မပါတဲ့ F D A ကြေငြာချက်အရဆို ဒီလိုဆေးဝါးတွေ ဝင်တဲ့အခါမှာ ဆေးအတွက်ကြောင့်လေးဆိုပြီး ပြည်သူတွေ အတွက် အသက်အန္တရာယ်တွေ ထိခိုက်နိုင်မှာ ဖြစ်ပါတယ်။ ဒါကြောင့်မို့လို့ အခုလို ကျွန်တော်မေးတဲ့ မေးခွန်းဟာ မြန်မာနိုင်ငံတော်အတွင်းကို နယ်စပ်ကုန်သွယ်ရေးစခန်း (၁၃)ခုအထိ ဖွင့်လှစ်၍ တင်ပို့ခြင်း၊ တင်သွင်းခြင်း ကိစ္စကို စနစ်တကျ စီမံခန့်ခွဲနေကြောင်း သိရှိရပြီး အဆိုပါကဏ္ဍမှ နိုင်ငံ့ ဘဏ္ဍာသို့ အခွန်တော်ငွေ အမြောက်အများ ရရှိကြောင်း သိရှိရပါသည်။ သို့ရာတွင် နိုင်ငံတော်အတွင်းသို့ တရားမဝင် မှောင်ခိုနည်းလမ်း စုံဖြင့် အခွန်မဲ့ ဝင်ရောက်လာသော ဆိုင်ကယ် အစ၊ လူသုံးကုန်အ လယ်၊ စားသုံးရန်မသင့်သည့် ဆီနှင့် ဆေးဝါး အဆုံးဝင်ရောက်နေပြီး ဈေးကွက်ရောက်မှ စစ်ဆေးဖော်ထုတ်၍ အလွန်နောက်ကျစွာ အရေးယူမှု အပိုင်းများ လိုက်နေရကြောင်း တွေ့ရပါသည်။ မည်သည့် အဖွဲ့အစည်းတွင် ထိုကိစ္စအတွက် တာဝန်ရှိပြီး၊ မည်သို့ ကြပ်မတ်တားဆီကာကွယ်ဆောင်ရွက်သွားမည်ကို သိရှိလို၍ မေးမြန်းရခြင်း ဖြစ်ပါတယ်ခင်ဗျား။ ကျေးဇူးတင်ပါတယ်။</speech>
<speech type="speaker">မေးခွန်းများနဲ့ပတ်သက်ပြီး စီးပွားရေးနှင့်ကူးသန်းရောင်းဝယ်ရေး ဝန်ကြီးဌာန၊ ပြည်ထောင်စုဝန်ကြီး က ဖြေကြားပေးဖို့ ဖြစ်ပါတယ်</speech>
<speech><agency id="97">ဦးဝင်းမြင့် (ပြည်ထောင်စုဝန်ကြီး၊စီးပွားရေးနှင့်ကူးသန်းရောင်ဝယ်ရေးဝန်ကြီးဌာန)</agency>လေးစားအပ်ပါသော အမျိုးသားလွှတ်တော် ဥက္ကဋ္ဌကြီးနဲ့ တက်ရောက်လာကြသော အမျိုးသား လွှတ်တော် ကိုယ်စားလှယ်တော်ကြီးများ၊ ဧည့်သည်တော်ကြီးများခင်ဗျား။ ကျွန်တော်ကတော့ စီးပွားရေးနှင့်ကူးသန်းရောင်းဝယ်ရေးဝန်ကြီးဌာန၊ ပြည်ထောင်စုဝန်ကြီး ဦးဝင်းမြင့်ဖြစ်ပါတယ်။ ပထမအကြိမ် အမျိုးသားလွှတ်တော် စတုတ္တပုံမှန်အစည်းအဝေးမှာ အခုလို ဖြေကြားခွင့်ရတဲ့ အတွက် ဂုဏ်ယူပါကြောင်း ဦးစွာ တင်ပြလိုပါတယ်။ ကမ္ဘာ့ဆန်ဈေးကွက်မှာ အိန္ဒိယနိုင်ငံမှ အရန်ဆန် တန် (၂)သန်းကို အနိမ့်ဈေးနဲ့ထုတ်ရောင်းခဲ့ပါတယ်။ ကမ္ဘာ့ဆန်ဈေးများကျဆင်းခဲ့ ရ ခြင်းလည်း ဖြစ်ပေါ်ခဲ့ပါတယ်။ ပြည်တွင်းမှာ ၂၀၁၁-၂၀၁၂ မိုးစပါးများ ထွက်ပေါ်လာချိန်မှာ စပါး၊ ဆန်ဈေးနှုန်းများပါ နိမ့်ကျလာတဲ့အတွက် တောင်သူလယ်သမားများ စို က်ပျိုးစရိတ်မကာမိဘဲနဲ့ တွက်ခြေ မကိုက်တဲ့အခြေအနေ တွေ့ကြုံခဲ့ရပါတယ်။ ပြည်တွင်း ဆန်စပါး ဈေးနှုန်းသင့်တင့်စွာ ဖြစ်ပေါ်ရန် ရည်ရွယ်ပြီး နိုင်ငံတော်အရန်ဆန်အတွက် စပါးများ ဝယ်ယူပေးနိုင်ရန် မြန်မာနိုင်ငံ ဆန်စပါးလုပ်ငန်းအသင်း ဥက္ကဋ္ဌ ဦးချစ်ခိုင် ဥက္ကဋ္ဌ အဖြစ် လည်းကောင်း၊ ဗဟိုသမဝါယအသင်း ဥက္ကဋ္ဌ ဦးခင်မောင်အေး ဒုတိယဥက္ကဋ္ဌ အဖြစ် လည်းကောင်း၊ မြန်မာနိုင်ငံ ဆန်စပါးလုပ်ငန်းအသင်း ဒုတိယဥက္ကဋ္ဌ ဦးအောင်သန်းဦး အတွင်းရေးမှူးအဖြစ်လည်းကောင်း ပါဝင်တဲ့ အရန်ဆန်ထားရှိရေး ကြီးကြပ်မှုကော်မတီကို ဖွဲ့စည်းတာဝန်ပေးအပ်ခဲ့ပါတယ်။ နိုင်ငံတော်အရန်ဆန်ဝယ်ယူရေးမှာ နိုင်ငံတော်မှာလည်း အရင်းမပျောက် လှည့်ပတ် ရင်းနှီးငွေမှ ငွေကျပ်(၁၀)ဘီလီယံမြန်မာနိုင်ငံဆန်စပါးလုပ်ငန်းအသင်းမှ ငွေကျပ်(၁၀)ဘီလီယံ၊ ဗဟိုသမဝါယမအသင်းမှ ငွေကျပ်(၁၀)ဘီလီယံ၊ စုစုပေါင်းငွေကျပ်(၃၀)ဘီလီယံ စတင်ထည့်ဝင် ပြီးတော့ လျာထားဆောင်ရွက်ခဲ့ပါတယ်။ အရန်ဆန်ထားရှိရေး ကြီးကြပ်မှုကော်မတီက ဆပ်ကော်မတီ (၄)ခု ဖွဲ့စည်းခဲ့ပြီးတော့၊ တောင်သူလယ်သမားများ ရသင့်ရထိုက်တဲ့ စပါး ဈေးနှုန်းကို အရန်ဆန် ထားရှိရေးကော်မတီနဲ့ ဆပ်ကော်မတီများ၊ စပါးဝယ်ယူရေးတာဝန် ပေးမယ့် မြို့နယ်များမှ စပါးဝယ်ယူမယ့် ဝယ်ယူရေးကော်မတီများ ၂၀၁၂ ခုနှစ်၊ ဇန်နဝါရီလ ၁၃ ရက်နေ့မှာ အစည်းအဝေးများ ညှိနှိုင်းပြုလုပ်ပြီး မိုးစပါးကို သတ်မှတ်အရည်အသွေးမီ (၄၆)ပေင်ကိုက် စပါးတင်း (၁၀၀)မှာ (၃၃၀၀၀၀)ကျပ်နှုန်းနဲ့ သတ်မှတ်ဝယ်ယူခဲ့ပါတယ်။ အဲဒီ အချိန်မှာ စပါးဈေးဟာ (၃)သိန်းအောက် ရောက်ရှိနေတဲ့အတွက် အခုလိုသတ်မှတ် ဝယ်ယူရ ခြင်းလည်း ဖြစ်ပါတယ်။ မိုးစပါးဝယ်ယူတဲ့နေရာမှာ ဝယ် ယူရမယ့်မြို့နယ်၊ ဝယ်ယူမယ့်နေရာနဲ့ အရေအတွက် များကို ဆွေးနွေးညှိနှိုင်းသတ်မှတ်ပြီး မြို့နယ်အဆင့်ဝယ်ယူရေးကော်မတီ များလည်း ဖွဲ့စည်းဝယ်ယူခဲ့ပါတယ်။ နွေစပါးများ ဝယ်ယူချိန်မှာတော့ အရန်ဆန်ထားရှိရေး ကြီးကြပ်မှု ကော်မတီနဲ့ အသင်းအဖွဲ့များ၊ ဆန်စပါးကုန်သည် လုပ်ငန်းရှင်များ၊ ဆန်စပါး အထူးပြု ကုမ္ပဏီ များက ၂၀၁၂ ခုနှစ်၊ မတ်လ ၉ ရက်နေ့မှာ အလုပ်ရုံဆွေးနွေးပွဲ ပြုလုပ်ပြီး ဒီအလုပ်ရုံ ဆွေးနွေးပွဲကနေ ညှိနှိုင်းရရှိချက်အရ နွေစပါးမှာ သတ်မှတ်အရည်အသွေးမီ (၄၆)ပေါင်ကိုက် စပါးတင်း(၁၀၀)မှာ (၃၂၀၀၀၀)ကျပ်နှုန်းနဲ့ အဝယ်ကိုယ်စားလှယ်များ ထားပြီး ဝယ်ယူခဲ့ပါတယ်။ ဒါပေမဲ့ အကန့်အသတ်ဖြင့်ပဲ ကျွန်တော်တို့ ဝယ်ယူနိုင်ခဲ့ပါတယ်။ စပါးဝယ်ယူ ရာမှာ စပါးရောင်းချလိုတဲ့ တောင် သူလယ်သမားများ၊ သက်ဆိုင်ရာ တာဝန်ရှိသူများနဲ့ ညှိနှိုင်းပြီး တောင်သူများတစ်စုတစ်စည်းထဲလာရောက် ရောင်းချနိုင်တဲ့နေရာမှာ ဝယ်ယူပေးဖို့ အ ရန်ဆန် ထားရှိရေးကြီးကြပ်မှုကော်မတီက ဧရာဝတီတိုင်းဒေသကြီးမှာ နယ်မြေကွင်းဆင်းပြီးတော့လည်း ဝယ်ယူခဲ့ပါတယ်။ ပဲခူးတိုင်းဒေသကြီး (အနောက်ပိုင်း)မှာတော့ ဆန်စပါးအထူးပြု ကုမ္ပဏီတွေကို တာဝန်ပေးအပ်ပြီး ဝယ်ယူခဲ့ပါတယ်။ မိုးစပါးများ မဝယ်မီ ၂၀၁၂ ခုနှစ်၊ ဇန်နဝါရီလ ၁၈ ရက်နေ့မှာ ဧရာဝတီ၊ ပဲခူးနဲ့ ရန်ကုန်တိုင်းဒေသကြီးများက ဆန်စပါးနဲ့ပတ်သက်တဲ့အသင်းအဖွဲ့တွေ၊ ဆန်စပါးကုန်သည်များ၊ ဆန်စက်လုပ်ငန်းရှင်များကို အရန်ဆန် ထားရှိရေးကြီးကြပ်မှုကော်မတီက ခေါ်ယူပြုလုပ်ခဲ့တဲ့ အစည်းအဝေးမှာ ဝယ်ယူမယ့်ဒေသ၊ ဝယ်ယူမယ့် အရေအတွက်၊ ဝယ်ယူမယ့်ဈေးနှုန်းတွေကို တောင်သူလယ်သမားများသိရှိနိုင်ရန် ညှိနှိုင်း ချပြခဲ့ပြီးတော့ ဒေသအလိုက် ဆက်လက် အသိပေးဆောင်ရွက်သွားရန် စီစဉ်ခဲ့ကြောင်း လည်း သိရှိရပါတယ်။ နွေ စပါးများ ဝယ်ယူခြင်း မပြုမီ ၂၀၁၂ ခုနှစ်၊ မတ်လ ၉ ရက်နေ့မှာ ကျင်းပပြုလုပ်တဲ့ အလုပ်ရုံဆွေးနွေးပွဲမှာလည်း နွေစပါးများ ဝယ်ယူမယ့် အစီအစဉ်ကို တောင်သူလယ်သမားများအား ဆက်လက်အသိပေး သွားရန် အရန်ဆန်ထားရှိရေး ကြီးကြပ်မှုကော်မတီက စီစဉ်ခဲ့တဲ့အပြင် သတင်းစာနဲ့ ဂျာနယ် များမှာလည်း အရန်ဆန် ဝယ်ယူမယ့် အစီအစဉ်များကို ထည့်သွင်းဖော်ပြပေးခဲ့ပါတယ်။ ဆန်စပါးသီးနှံရဲ့ သဘောသဘာဝအရ သိုလှောင်မှုကာလ ကြာမြင့်ပါက အရည်အသွေးကို ထိခိုက်နိုင်တဲ့အပြင် လျော့နည်းမှုရှိနိုင်တဲ့အတွက် အခု လိုဝယ်ယူသိုလှောင် ထားရှိပြီးဖြစ်တဲ့ဆန်များကို တာရှည်သိုလှောင်ထားခြင်းမပြုဘဲရောင်းချခြင်း၊ လာမည့်မိုးစပါးက ထွက်ရှိလာမဲ့ စပါး၊ ဆန်များကို နိုင်ငံတော်အရန်ဆန်အဖြစ် ဝယ်ယူထားရှိဖလှယ်ပြီး ပျက်စီး ဆုံးရှုံးလျော့နည်းမှုမဖြစ်အောင် စီစဉ်ဆောင်ရွက်သွားမှာ ဖြစ်ပါတယ်။ ယနေ့အထိ ဝယ်ယူ ထား တဲ့ အရန်ဆန်မှာ တန်ချိန် (၃၇၂၈၄) တန် ဖြစ်ပါတယ်။ ၄င်း နှစ်မှာပဲ တန်ချိန် (၁)သောင်းကို တစ်တန်လျှင် အမေရိကန်ဒေါ်လာ (၃၄၀)နဲ့ Export လုပ်ထားပြီးလည်း ဖြစ်ပါတယ်။ ယခု စိုက်ပျိုးထားတဲ့ ၂၀၁၂ -၂၀၁၃ မိုးစပါးများ ထွက်ပေါ်လာချိန်မှာ စပါး၊ ဆန်ဈေးနှုန်း ကျဆင်းမှု ကြောင့် တောင်သူလယ်သမားများ ထိခိုက်နစ်နာမှုကို သက်သာခွင့်ရရှိစေရန်နဲ့ နိုင်ငံတော် အတွက် အရေးပေါ်ကိစ္စတွေမှာ လိုအပ်တဲ့အစီအမံအတိုင်း ဆောင်ရွက်နိုင်ရန်အတွက် မိုးစပါးများ ဝယ်ယူပေးသွားမှာ ဖြစ်ပါတယ်။ အမျိုးသားလွှတ်တော် ဥက္ကဋ္ဌကြီး ခင်ဗျား။ အလျဉ်းသင့်လို့ ရှင်းလင်းတင်ပြလိုတာ ကတော့ မိုးစပါး၊ ဧည့်မထမိုးစပါး အဓိက ဆန်စပါး ထုတ်လုပ်တဲ့ တိုင်းဒေသကြီးဖြစ်တဲ့ ဧရာဝတီမှာ လက်ရှိမိုးစပါး တင်း (၁၀၀) ပျမ်းမျှ (၃၇၀၀၀၀) အထိ ရရှိလာပါပြီ။ လွန်ခဲ့တဲ့(၃) လ ဧပြီလက (၃၂၀၀၀၀) သာရှိခဲ့ပါတယ်။ ပဲခူးမှာ လက်ရှိမိုးစပါးတင်း (၁၀၀)မှာ ပျမ်းမျှ (၃၅၀၀၀၀) အထိ ရရှိလာပါပြီ။ လွန်ခဲ့တဲ့ ၃လ ဧပြီလက (၃၁၀၀၀၀) သာရှိပါတယ်။ ရန်ကုန်မှာ လက်ရှိမိုးစပါး တင်း(၁၀၀)မှာ ပျမ်းမျှ (၃၇၀၀၀၀)ကျပ်၊ လွန်ခဲ့တဲ့ ၃ လ ဧပြီလ (၃၂၀၀၀၀)ကျပ် ရှိတဲ့ အတွက် မိုးစပါးမှာ (၃) လအတွင်းမှာ စပါးတင်း (၁၀၀) မှာ (၄၀၀၀၀) ကျပ်ကနေ (၅၀၀၀၀) ကျပ် အထိ စပါးဈေးမြင့်တက်လာတာ တွေ့ရပါတယ်။ ဒီနေ့ဒီမလာခင်မှာပဲ ဧရာဝတီတိုင်း၊ ရန်ကုန်တိုင်း၊ ပဲခူးတိုင်း ကုန်သည်တွေနဲ့ လုပ်ငန်းရှင်တွေကို ဆက်သွယ်မေးမြန်းတဲ့အခါမှာ တက်ရိပ်ပြနေတယ်ဆိုတာ လည်း သိရှိ ရပါတယ်။ ထို့အတူ ဧရာဝတီမှာ လက်ရှိ နွေစပါးတင်း (၁၀၀) မှာ (၃၆၀၀၀၀) ကျပ် လွန်ခဲ့တဲ့ (၃) လ ဧပြီလက (၂၇၅၀၀၀) ကျပ်ပဲ ရှိ ပါတယ်။ ပဲခူးမှာ လက်ရှိနွေစပါး တင်း (၁၀၀) ပျမ်းမျှ (၃၃၀၀၀၀) ကျပ် လွန်ခဲ့တဲ့ ၃ လ ဧပြီလက (၂၉၀၀၀၀) ကျပ် ပဲရှိပါတယ်။ ရန်ကုန်မှာ လက်ရှိနွေစပါးတင်း (၁၀၀)မှာ ပျမ်းမျှ ၃၂၀၀၀၀ ကျပ်နဲ့ လွန်ခဲ့တဲ့ ၃ လ ဧပြီလက (၂၇၀၀၀၀) ကျပ်သာ ရှိခဲ့ပါတယ်။ နွေစပါးမှာလည်းပဲ စပါးတင်း(၁၀၀)မှာ ကျပ် (၅၀၀၀၀) တိုးတက်လာတာရှိပါတယ်။ ဆက်လက် တက်ရိပ်ပြနေတယ်ဆိုတာလည်း သိရှိရပါတယ်။ ဝယ်ယူ ရရှိထားတဲ့ ဆန်စပါးများ သိုလှောင်နိုင်မှုအခြေအနေ၊ ဝယ်ယူရေး၊ သယ်ယူရေး၊ ကြိတ်ခွဲရေး စတဲ့လုပ်ငန်းစဉ်များ ၊ အတွက် လုပ်ငန်းသုံးပစ္စည်းများ၊ ယာဉ်လိုအပ်ချက်၊ ဆန်စက်အရေ အတွက်များ တွက်ချက် စိစစ်ပြီး ဝယ်ယူနိုင်မယ့် ပမာဏ၊ ဝယ်ယူမယ့်ကာလနဲ့ ဝယ်ယူမယ့် ဈေးနှုန်းများကိုလည်းပဲ ညှိနှိုင်း သတ်မှတ်ပေးသွားမှာဖြစ်ကြောင်းနဲ့ ဒေသအလိုက် ဝယ်ယူမယ့် အရေအတွက်၊ ဝယ်ယူ မယ့် အစီအစဉ်များကို အချိန်မီသတင်း၊ မီဒီယာများမှတစ်ဆင့် အသိပေး ထုတ်ပြန်သွားမှာ ဖြစ်ပါ ကြောင်း ရှင်းလင်းတင်ပြအပ်ပါတယ် ခင်ဗျား။ ဆက်လက်ပြီး ဒုတိယမေးခွန်းကို ဖြေကြားသွားမှာ ဖြစ်ပါတယ်။ လေး စားအပ်ပါသော အမျိုးသားလွှတ်တော် ဥက္က ဌကြီးနဲ့ တက်ရောက်လာကြသော အမျိုးသားလွှတ်တော်ကိုယ်စားလှယ်တော်ကြီးများ၊ ဧည့်သည်တော်ကြီးများခင်ဗျား။ ဧရာဝတီတိုင်းဒေသကြီး မဲဆန္ဒနယ်အမှတ်(၆) အမျိုးသားလွှတ်တော်ကိုယ်စားလှယ် ဦးခင်မောင်ရီ ရဲ့ နယ် စပ်ကုန်သွယ်ရေး စခန်း (၁၃)ခုအထိဖွင့်လှစ်ပြီး နယ်စပ်ကုန်သွယ်မှု တင်ပို့/ တင်သွင်းခြင်းကို စနစ်တကျ စီမံခန့်ခွဲနေပါကြောင်း၊ အဆိုပါကဏ္ဍမှ ဘဏ္ဍာငွေ၊ အခွန်တော်ငွေအမြောက်အမြား ရရှိကြောင်း၊ သို့ရာတွင် နိုင်ငံတော်အတွင်းသို့ တရားမဝင် မှောင်ခိုနည်းလမ်းစုံဖြင့် အခွန်မဲ့ ဝင်ရောက်သော ဆိုင်ကယ်အစ၊ လူသုံးကုန်အလယ်၊ စာသုံးရန် မသင့်သည့် ဆီ နှင့်ဆေးဝါးအဆုံး ဝင်ရောက်နေပြီး ဈေးကွက်ရောက်မှ စစ်ဆေးဖော်ထုတ်ပြီး အလွန်နောက်ကျစွာ အရေးယူမှုအပိုင်း လိုက်နေရကြောင်း၊ မည်သည့်အဖွဲ့အစည်းမှာ ထိုကိစ္စအတွက်တာဝန်ရှိပြီး မည်သို့ ကြပ်မတ်တားဆီး ကာကွယ်စောင့်ရှောက်မည် သိလိုကြောင်း မေးခွန်းနဲ့ ပတ်သက်ပြီးဖြေကြားသွားမှာ ဖြစ်ပါတယ်။ အမျိုးသားလွှတ်တော် ဥက္ကဋ္ဌကြီး ခင်ဗျား။ နယ်စပ်ကုန်သွယ်ရေးလုပ်ငန်းများကို ၁၉၉၆ ခုနှစ်မတိုင်မီက နယ်စပ်ကုန်သွယ်ရေးကြီးကြပ် မှုအဖွဲ့များဖြင့် ဆောင်ရွက်နေခဲ့ရာ က နေပြီး နယ်စပ်ကုန်သွယ်မှုပမာဏ ပိုမိုတိုးတက်များပြား လာတဲ့အတွက်ကြောင့် လုပ်ငန်းများ ထိထိရောက်ရောက် ကိုင်တွယ်ထိန်းချုပ်ဆောင်ရွက်နိုင်ရန် ရည်ရွယ်ပြီးတော့ ၁၉၉၆ ခုနှစ်၊ သြဂုတ်လ ၂၈ ရက်နေ့မှာ နယ်စပ်ကုန်သွယ်ရေးဦးစီးဌာန စတင်ဖွဲ့စည်းဆောင်ရွက်ခဲ့ပါတယ်။ ၂၀၁၁ ခုနှစ်၊ ဒီဇင်ဘာလ အထိ နယ်စပ် ကုန်သွယ်ရေးစခန်း (၁၃)ခု ကန့်သတ်ကုန်ပစ္စည်း စစ်ဆေးရေးစခန်း(၂)ခု ရေပူနဲ့ မရမ်းချောင် တို့ဖြစ်ပါတယ်။ ဖွင့်လှစ်ပြီးတော့ ကုန်သွယ်ရေး လုပ်ငန်းများလည်း ဆောင်ရွက်ခဲ့ပါတယ်။ ၂၀၀၄ ခုနှစ်၊ ဒီဇင်ဘာလ (၁၂)ရက်နေ့မှာ ကျင်းပ ပြုလုပ်တဲ့ ကုန်သွယ်မှုမူဝါဒကောင်စီ အစည်းအဝေး ၃၉/၂၀၀၄ အရ ဌာနဆိုင်ရာပူးပေါင်းအဖွဲ့ (One Stop Services) ကို နယ်စပ်ကုန်သွယ်ရေးဦးစီးဌာနမှ ဦးဆောင်ပြီးတော့ အကောက်ခွန် ဦးစီးဌာန၊ ပြည်တွင်းအခွန်များဦးစီးဌာန၊ မြန်မာ့စီးပွားရေးဘဏ်နဲ့ လူဝင်မှုကြီးကြပ်ရေးနှင့် အမျိုးသား မှတ်ပုံတင်ရေးဦးစီးဌာနနဲ့ မြန်မာ နိုင်ငံရဲ တပ်ဖွဲ့တို့ဖြင့် ဖွဲ့စည်းတာဝန် ပေးအပ်ခဲ့ ပါတယ်။ ဒီနေရာမှာ ပို့ကုန်သွင်းကုန်လုပ်ငန်းများ မှန်ကန်မြန်ဆန်ချောမွေ့စေရေး၊ ပို့ကုန်ပမာဏ တိုးမြှင့်ရေး၊ တရားမဝင်မှောင်ခိုပစ္စည်း၊ လူဝင် လူထွက် မရှိစေရန် စိစစ်ကြပ်မတ် ရေး၊ နိုင်ငံတော်မှ ရသင့်ရထိုက်သော အခွန်အခများ အပြည့်အဝရရှိရေး၊ ဝန်ထမ်းများ စည်းကမ်းဘောင်အတွင်းမှ မှန် မှန်ကန်ကန်လုပ်ကိုင်ရေး၊ လုပ်ငန်းတာဝန်များကို ထမ်းဆောင် စေခဲ့ပါတယ်။ ဒီလိုဆောင်ရွက်တဲ့နေရာမှာ ၂၀၀၄-၂၀၀၅ ဘဏ္ဍာနှစ်မှာ နယ်စပ်ကုန်သွယ်ရေး စခန်းများရဲ့ ပို့ကုန်၊ သွင်းကုန် ကုန်သွယ်မှုပမာဏဟာ ဒေါ်လာသန်း (၇၇၈) ဖြစ်ပြီးတော့ ၂၀၁၁-၂၀၁၂ ဘဏ္ဍာနှစ်မှာ ပို့ကုန်၊ သွင်းကုန်၊ ကုန်သွယ်မှုပမာဏမှာ ဒေါ်လာသန်း (၃၃၆၇) အထိ တိုးမြှင့်ဆောင်ရွက်နိုင်ခဲ့ပါတယ်။ နယ်စပ်ကုန်သွယ်ရေးဦးစီးဌာနမှ ဌာနဆိုင်ရာပူးပေါင်း အဖွဲ့ခေါင်းဆောင်အဖြစ် တာ ဝန်ယူခဲ့တဲ့ ၂၀၀၅ ခုနှစ်မှ ၂၀၁၁ ခုနှစ်အထိ တရားမ ဝင် ကုန်ပစ္စည်း ဝင်ရောက်မှုကို နယ်စပ်စခန်းများမှလည်းကောင်း၊ ကန့်သတ်ကုန်ပစ္စည်း စစ်ဆေးရေးစခန်းများမှ လည်းကောင်း၊ ဌာနဆိုင်ရာပူးပေါင်း အဖွဲ့ဝင်များနဲ့ ပူးပေါင်းပြီး တော့ စနစ်တကျတားဆီးခဲ့ရာ အမှုတွဲပေါင်း (၁၁၄၅၇)ခု၊ ခန့်မှန်းတန်ဖိုး စုစုပေါင်းကျပ် (၄၇.၅၃၂) ဘီလီယံကို တားဆီးထိန်းသိမ်း နိုင်ခဲ့ပါတယ်။ ထိုကဲ့သို့ ဆောင်ရွက်နိုင်ခဲ့မှုကြောင့် တရားမဝင် ကုန်ပစ္စည်းဝင်ရောက်မှု တားဆီးခြင်းကို ဆောင်ရွက်နိုင်ခဲ့တဲ့အတွက် ကုန်သွယ်မှု ပမာဏ တိုးတက်လာတဲ့အပြင် ပြည်သူလူထုကို အန္တရာယ်ဖြစ်စေသော လူသုံးကုန်၊ စားသုံး ကုန်၊ စားအုန်းဆီနဲ့ဆေးဝါးများ ကိုလည်းကောင်း၊ မူးယစ်ဆေးဝါးနဲ့ ကျောက်မျက်ရတနာများကို လည်းကောင်း တားဆီးအရေးယူနိုင်ခဲ့ပါတယ်။ ထိုကဲ့သို့ နယ်စပ်ကုန်သွယ်ရေးဦးစီးဌာနအပြင် ဌာနဆိုင်ရာပူးပေါင်းအဖွဲ့ OSS ရဲ့ ခေါင်းဆောင်အဖြစ် တာဝန်ယူဆောင်ရွက်နေရခြင်းမှာ မိမိဌာနရဲ့ ဥပဒေလုပ်ထုံးလုပ်နည်းများ အရ ဆောင်ရွက်ရခြင်းမျိုးမဟုတ်ဘဲ နဲ့ ၂၀၀၄ ခုနှစ်မှာ နယ်စပ်ဒေသမှာ ဖြစ်ပေါ်ခဲ့တဲ့ အခြေအနေအရပ်ရပ်ကြောင့် သီးခြားကိစ္စရပ်တစ်ခုအဖြစ် ဆောင်ရွက်ခဲ့ရခြင်းဖြစ်တဲ့အတွက် လက်ရှိ ဖြစ်ပေါ်နေတဲ့ အခြေအနေများနဲ့ လိုက်လျောညီထွေ မရှိတော့ကြောင်း တွေ့ရှိရတဲ့ အတွက် သက်ဆိုင်ရာဌာနများအလို က်ဥပဒေ၊ လုပ်ထုံးလုပ်နည်းများကို ကျင့်သုံးပြီး မိမိတို့ဌာန များရဲ့ အဓိကလုပ်ငန်းများကို ကိုယ်စီကိုယ်စီ တာဝန်ယူဆောင်ရွက်ရန်အတွက် ၂၀၁၂ ခုနှစ်၊ ဇန်နဝါရီလမှ စပြီး နယ်စပ်ကုန်သွယ်ရေးဦးစီးဌာနမှ ဌာနဆိုင်ရာပူးပေါင်းအဖွဲ့ OSS ရဲ့ အဖွဲ့ခေါင်းဆောင်အဖြစ် တာဝန်ယူခြင်းမပြုတော့ဘဲနဲ့ စီးပွားရေးနှင့်ကူးသန်း ရောင်းဝယ်ရေး ဝန်ကြီးဌာန၊ နယ်စပ်ကုန်သွယ်ရေးဦးစီးဌာနအနေနဲ့ မိမိဌာနရဲ့ အဓိကလုပ်ငန်း တာဝန်ဖြစ်တဲ့ ပို့ကုန်သွင်းကုန် လိုင်စင်များထုတ်ပေးခြင်း၊ ကုန်သွယ်မှုမြှင့်တင်ရေးလုပ်ငန်းများ ဆောင်ရွက် ခြင်းနဲ့ တရားမဝင် ကူးသန်းရောင်းဝယ်မှုသတင်းများအား စုံစမ်းပြီး သက်ဆိုင်တဲ့ ပြည်ထောင်စုဝန်ကြီးများ ၊ တိုင်းဒေသကြီး / ပြည်နယ်အစိုးရများ သို့ အသိပေးအကြောင်းကြားခြင်း တို့ကို ဆက်လက် ဆောင်ရွက်လျက်ရှိပါတယ်။ ၂၀၁၂ ခုနှစ်၊ ဇန်နဝါရီလ (၇) ရက်နေ့မှာ ကန့်သတ်ကုန်ပစ္စည်းများ စစ်ဆေးတဲ့ စခန်းများဖြစ်တဲ့ ရေပူကုန်ပစ္စည်းများ စစ်ဆေးရေးစခန်းနှင့် မရမ်းချောင် ကုန်ပစ္စည်း စစ်ဆေး ရေးစခန်းတို့မှ ဌာနဆိုင်ရာပူးပေါင်းအဖွဲ့များအား ရုပ်သိမ်းခဲ့ပြီး ပြည်ထဲရေးဝန်ကြီးဌာနသို့ လွှဲပြောင်းပေးအပ်ခဲ့ပြီးဖြစ်ပါတယ်။ အလားတူ နယ်စပ်ကုန်သွယ်ရေးဦးစီးဌာနဟာ ဌာနဆိုင်ရာ ပူးပေါင်းအဖွဲ့ရဲ့ လုပ်ငန်းတာဝန်များ ဦးဆောင်မှုမပြုတော့ဘဲနဲ့ ၂၀၁၂ခုနှစ်၊ ဇန်နဝါရီလ ၁၆ ရက်နေ့မှစပြီး စခန်းအလိုက်ကုန်စစ်ဆေးခြင်း လုပ်ငန်းတာဝန်များနဲ့ တရားမဝင် ကုန်သွယ်မှုတားဆီးရေးလုပ်ငန်းများကို သက်ဆိုင်တဲ့ဌာနဆိုင်ရာ အဖွဲ့အစည်းများမှ ဆက်လက် ဆောင်ရွက်နိုင်ရန် လွှဲပြောင်းပေးအပ်ခဲ့ပြီးလည်း ဖြစ်ပါတယ်။နိုင်ငံတကာမှာလည်း တရားမဝင် ကုန်ပစ္စည်းများ တားဆီးရေးအတွက် အကောက်ခွန်ဌာနနဲ့ ရဲတပ်ဖွဲ့တို့မှသာ အဓိက တာဝန်ယူ ဆောင်ရွက် လျက်ရှိပါကြောင်း လေ့လာတွေ့ရှိရပါတယ်။ ၂၀၁၂ ခုနှစ်အတွင်း ပြည်တွင်းသို့ တရားမဝင် ကုန်ပစ္စည်းများနှင့် ဆိုင်ကယ်အပါ အဝင် လူသုံးကုန်၊ စားသောက်ကုန်၊ စားသုံးရန်မသင့်သည့် ဆီနှင့်ဆေးဝါးများ အပါအဝင် ပြည်သူလူထု အန္တရာယ် ဖြစ်စေမယ့် ကုန်ပစ္စည်းများ ပိုမိုဝင်ရောက်လာတဲ့အတွက် စနစ်တကျ တားဆီးနိုင်ရန် နိုင်ငံတော်သမ္မတရုံးရဲ့ လမ်းညွှန်ချက်အရ စီးပွားရေးနှင် . ကူးသန်းရောင်း ဝယ်ရေးဌာနမှ သက်ဆိုင်တဲ့ ပြည်ထောင်စုဝန်ကြီးများ၊ တိုင်းဒေသကြီး၊ ပြည်နယ်အစိုး ရအဖွဲ့မှ ဝန်ကြီးများ၊ သက်ဆိုင်တဲ့ကုန်သည်အသင်းများနဲ့ လုပ်ငန်းရှင်များအား ဖိတ်ကြားပြီး ၂၀၁၂ ခုနှစ်၊ ဇွန်လ ၁၃ ရက် နေ့မှာ တရားမဝင် ကူးသန်းရောင်းဝယ်မှုများ လျော့နည်း ပပျောက်ရေးနှင့် စားသုံးသူအကာ အကွယ်ပေးရေးဆိုင်ရာ လုပ်ငန်းညှိနှိုင်းအစည်းအဝေး ပြု လုပ်ခဲ့ပြီးတော့ ညှိနှိုင်းဆောင်ရွက်မှုအရ ဒေသဆိုင်ရာအုပ်ချုပ်မှုအဖွဲ့၊ အကောက်ခွန် ဦးစီးဌာန၊ မြန်မာနိုင်ငံ ရဲတပ်ဖွဲ့တို့မှ တရားမဝင် ကုန်ပစ္စည်းဝင်ရောက်မှုများအား တားဆီး နိုင်ရေး ပေါင်းစပ်ညှိနှိုင်း ဆောင်ရွက်လျက် ရှိပါတယ်ခင်ဗျား။ အာဆီယံနိုင်ငံများအတွင်းမှာလည်းပဲ အာဆီယံစားသုံးသူ ကာကွယ်ရေးကော်မတီ (ASEAN Committee on Consumer Protecetion – ACCP) op de ops:8:eod saozes မြန်မာနိုင်ငံအပါအဝင် အာဆီယံနိုင်ငံများအားလုံးဟာ ACCP ရဲ့ လုပ်ငန်းများဖြစ်တဲ့ ကုန်ထုတ်လုံခြုံ စိတ်ချရမှုဆိုင်ရာလုပ်ငန်း၊ လုံခြုံ စိတ်ချရမှုမရှိ သောထုတ်ကုန်များအား အာဆီယံ နိုင်ငံများအချင်းချင်း သတင်းအချက်အလက်ဖလှယ်တဲ့လုပ်ငန်း၊ စားသုံးသူများ အတွက် တန်ဘိုးနဲ့ ထိုက်တန်တဲ့ ကုန်ပစ္စည်းများ ရယူသုံးစွဲနိုင်ရေး ကိစ္စရပ်များကို ပူးတွဲအကောင် အထည်ဖော် ဆောင်ရွက်လျက် ရှိပါတယ်။ စီးပွားရေးနှင့် ကူးသန်းရောင်းဝယ်ရေးဝန်ကြီးဌာနနဲ့ အာဆီယံ အသိုင်းအဝိုင်း (AEC) ဆိုင်ရာလုပ်ငန်း အကောင်အထည်ဖော်ရေးလုပ်ငန်းကော်မတီ လက်အောက်မှာ စားသုံးသူများ အကာအကွယ်ပေးရေးလုပ်ငန်းကော်မတီကို အဓိကတာဝန်ယူ ဖွဲ့စည်းပြီး ကျွန်တော်တို့နိုင်ငံမှာ စားသုံးသူကာကွယ်ရေးလုပ်ငန်းများကို ဆောင်ရွက်လျက် ရှိတဲ့ အပြင် အနာဂတ်ကာလမှာလည်း စားသုံးသူ အကာအကွယ်ပေးရေး ဆိုင်ရာလုပ်ငန်း ကိစ္စရပ်များကို နယ်စပ်ကုန်သွယ်မှုလုပ်ငန်းများနှင့် ပင်လယ်ရေကြောင်းဆိပ်ကမ်းများ အပါအဝင် ကုန်ပစ္စည်း ဝင်ရောက်နိုင်တဲ့ ဝင်ပေါက်များမှာ ပိုမိုထိထိရောက်ရောက် ဆောင်ရွက် နိုင်ရေးအတွက် စီးပွားရေးနှင့် ကူးသန်းရောင်းဝယ်ရေးဝန်ကြီးဌာနမှာရှိတဲ့ဌာနများရဲ့ ဖွဲ့စည်းပုံ ကို ပြန်လည်ပြင်ဆင်ရေးဆွဲ ဆောင်ရွက်နေပြီဖြစ်ပါတယ်။ ဒါ့အပြင် ဘဏ္ဍာရေးနှင့်အခွန်ဝန်ကြီးဌာနအနေနဲ့ လည်းပဲ နယ်စပ်ဝင်ပေါက်မြို့များ နဲ့ တရားမဝင်မှောင်ခိုတင်သွင်းရာ လမ်းကြောင်းများကို ထိန်းချုပ်နိုင်တဲ့ နေရာဒေသများမှာ အကောက်ခွန်ရုံးများဖွင့်လှစ်ပြီး တရားမဝင် တင်သွင်း/ တင်ပို့မှုများကို ကာကွယ်တားဆီးခြင်း လုပ်ငန်းများကို ဆောင်ရွက်လျက်ရှိကြောင်း သိရှိရပါတယ်။ တရားမဝင်မှောင်ခိုတင်သွင်း / တင်ပို့မှုလျော့နည်းရေးနဲ့ တရားဝင် တင်သွင်း /တင်ပို့မှုများ လွယ်ကူလျင်မြန်စွာ နဲ့ အဆင်ပြေ ချောမွေ့စေရေးအတွက် ကုန်သွယ်ရေးမူဝါဒဆိုင် ရာ ပြုပြင်ပြောင်းလဲမှုများ၊ ဖြေလျှော့မှုများ ဆောင်ရွက်ပေးလျက်ရှိရာမှာ မိမိတို့သက်ဆိုင်ရာကဏ္ဍအလိုက် ထိထိရောက်ရောက် ဆောင်ရွက်နိုင်ဖို့ တိုးချဲ့ဖွဲ့စည်း မှုများ၊ ထိရောက်တဲ့အစီအမံများ ချမှတ်နိုင်ရေး စီစဉ်ဆောင်ရွက် လျက်ရှိပါကြောင်း ရှင်းလင်းဖြေကြားအပ်ပါတယ် ခင်ဗျား။</speech>
</section>
<section value="Report">	
<report>
<title>အမျိုးသားလွှတ်တော် ငွေရေးကြေးရေးနှင့် အခွန်အကောက်ဆိုင်ရာကော်မတီက ကော်မတီ၏အစီရင်ခံစာကို အမျိုးသားလွှတ်တော်သို့ ဖတ်ကြားတင်သွင်းခြင်း</title>
<speech type="speaker">အစီအစဉ်(၆)ဖြစ်ပါတယ်။ အမျိုးသားလွှတ်တော် ကိုယ်စားလှယ်များ ခင်ဗျား။ အမျိုးသားလွှတ်တော် ငွေရေးကြေးရေးနှင့် အခွန်အကောက်ဆိုင်ရာကော်မတီက ကော်မတီ၏ အစီရင်ခံစာကို အမျိုးသားလွှတ်တော်သို့ ဖတ်ကြားတင်သွင်းဖို့ ဖြစ်ပါတယ်။</speech>
<speech><mp id="000">ဦးတင်မောင်ဝင်း (ငွေရေးကြေးရေးနှင့် အခွန်အကောက်ဆိုင်ရာကော်မတီဝင်)</mp>လေးစားအပ်ပါတဲ့ အမျိုးသားလွှတ်တော် ဥက္ကဋ္ဌကြီး နှင့်တကွ လွှတ်တော်ကိုယ်စားလှယ် များအားလုံး၊ တက်ရောက်လေ့လာသူ ဧည့်သည်တော်များအားလုံး လေးစားပါကြောင်း ဦးစွာ ဂါရဝပြု နှုတ်ဆက်ပါတယ်ခင်ဗျား။ ဒီနေ့ ကျွန်တော်တို့ ဆက်လက်ဆောင်ရွက်တင်ပြမယ့် အစီအစဉ်ကတော့ အမျိုးသားလွှတ်တော်က ဖွဲ့စည်းပေးထားတဲ့ ငွေရေးကြေးရေးနှင့် အခွန် အကောက်ဆိုင်ရာကော်မတီရဲ့ အကြံပြုချက်စာတမ်းကို ဖတ်ကြားတင်သွင်းသွားမှာ ဖြစ်ပါတယ်။ ဒီနေရာမှာ ကော်မတီဥက္ကဋ္ဌ နဲ့ ကော်မတီရဲ့ ကိုယ်စား ကျွန်တော် ဦးတင်မောင်ဝင်း က နိဒါန်းပိုင်း နှင့် ငွေရေး ကြေးရေးကဏ္ဍ အပိုင်းနှစ်ပိုင်းကို ဖတ်ကြားတင်ပြမှာဖြစ်ပြီးတော့ အခွန်အကောက် ဆိုင်ရာကဏ္ဍကိုတော့ တပ်မတော်သားလွှတ်တော်ကိုယ်စားလှယ် ဗိုလ်မှူး မျိုးထွန်းအောင်က ဆက်လက်ပြီးတော့ တင်ပြသွားမှာ ဖြစ်ပါတယ်။ ကျွန်တော်တို့ ကော်မတီရဲ့ ဆောင်ရွက်ချက် ကိုလည်း (၁၇) ရက်၊ (၇)လ၊ ၂၀၁၂ ခုနှစ်နေ့မှာ လွှတ်တော်ဥက္ကဋ္ဌကြီးထံ ကြို တင်တင်ပြထားပြီး ဖြစ်ပါတယ်။ ဖွဲ့စည်းတာဝန်ပေးအပ်တဲ့ ကာလကနေ ယနေ့ အစီရင်ခံစာ တင်သွင်းတဲ့ အချိန်ကြားမှာ အစည်းအဝေး (၇) ကြိမ် ပြုလုပ်ခဲ့ပါတယ်။ နောက်လွှတ်တော်ကိုယ်စားလှယ် အားလုံးပါဝင်ပြီးတော့ အဖွဲ့လိုက်စာတမ်း(၈)စောင် ပြုစုခဲ့ ပါတယ်။ အဲဒီပြုစုရရှိတဲ့စာတမ်း (၈) စောင်ထဲကမှ ယနေ့တင်ပြမယ့် အကြံပြုချက်စာတမ်းကို နောက်ဆုံးညှိနှိုင်း ကောက်နုတ်ပြီး တင်သွင်းခြင်း ဖြစ်ပါတယ်။ ယခု ကျွန်တော် ဆက်လက်ပြီးတော့ ဖတ်ကြားတင်ပြခွင့်ပြုပါ။ ငွေရေးကြေးရေးနှင့် အခွန်အကောက်ဆိုင်ရာအကြံပြုချက်စာတမ်းနိဒါန်း၁။ နိုင်ငံတစ်နိုင်ငံ၏ဝင်ငွေမှာ အများအားဖြင့် နှစ်မျိုးခွဲခြားနိုင်ပါသည်။ ယင်းငွေများကို ပြည်သူ့ရငွေများဟု ခေါ်ဆိုနိုင်ပါသည်။ ယင်းပြည်သူ့ရငွေများမှာ အစိုးရနှင့် ပြည်သူ့အာဏာပိုင် အဖွဲ့အစည်းများ၏ ရငွေများဖြစ်ပါသည်။ ယင်းတို့မှာ (က) သာမန်ရငွေ (ခ) ငွေလုံးငွေရင်း ရငွေတို့ ဖြစ်သည်။ သာမန်ရငွေများမှာ မပေးမနေရ ပေးဆောင်ရသော သဘောမျိုးရှိပြီး အစိုးရက ပြန်လည်ပေးဆပ်ရန် မလိုသော ရငွေများ ဖြစ်သည်။ ငွေလုံးငွေရင်းရငွေ များမှာ အများအားဖြင့် အစိုးရက ချေးယူသော ပုံသဏ္ဍာန်ရှိပြီး ယင်းတို့ကို အတိုးနှင့်တကွ ပြန်လည် ပေးဆပ်ရလေ့ရှိသည်။ ငွေကြေးဟုဆိုသဖြင့် နိုင်ငံတိုင်း နိုင်ငံတိုင်းတွင် ကိုယ်ပိုင်ငွေစက္ကူ၊ ငွေဒင်္ဂါးတို့ကို ရှေးအစဉ်အဆက် ထုတ်လုပ်သုံးစွဲကြရသည်။ မြန်မာနိုင်ငံတွင်လည်း အုပ်စိုး ခဲ့သော ပဒေသရာဇ်မင်းတို့မှစ၍ ယနေ့ခေတ်တိုင်အောင် ငွေစက္ကူဒင်္ဂါး များ ထုတ်လုပ်သုံးစွဲ နေရပါသည်။ ထိုကြောင့် နိုင်ငံ တစ်နိုင်ငံ၏ စီးပွားရေးဖွံ့ဖြိုး တိုးတက်စေရန်အတွက် ငွေရေးကြေးရေးမူဝါဒနှင့် အခွန်အကောက်ဆိုင်ရာ ကိစ္စရပ်များသည် လွန်စွာ အရေးကြီးကြောင်း တွေ့ရှိရပေသည်။ သို့ဖြစ်ပါ၍ နိုင်ငံ တော်၏စီးပွားရေးဖွံ့ဖြိုးတိုးတက် မှု ခိုင်မာစေရန် လိုအပ်သော ငွေကြေးမူဝါဒများ ချမှတ်နိုင်ရေး၊ ငွေရေးကြေးရေးမူဝါဒနှင့် ဘဏ္ဍာရေး မူဝါဒများ ဟန်ချက်ညီစွာ အပြန်အလှန်အထောက်အကူပြုရေး၊ ဗဟိုဘဏ်၏ လွတ်လပ���စွာဆောင်ရွက်ခွင့်ကို အချိန်အခါနှင့်အညီ ဖြစ်ပေါ်တိုးတက်ရေး ၊ ပြည်သူများ၏ ဆင်းရဲနွမ်းပါးမှု လျော့ချရေး စီမံကိန်းကို ထိရောက်အောင်မြင်စေရေး၊ ပြည်ပနိုင်ငံများ၊ နိုင်ငံတကာငွေကြေး အဖွဲ့အစည်းများမှ ရရှိသော ချေးငွေထောက်ပံ့ကြေးများကို အကျိုးရှိစွာ အသုံးချနိုင်ရေး၊ နိုင်ငံတော်၌ ခို���်မာသော နိုင်ငံခြားအရန် ငွေကြေးထားရှိ နိုင်ရေး၊ နိုင်ငံတော်၌ အခွန်စနစ် (Tax System)ခိုင်ခိုင်မာမာဖြစ်ပေ ရေး၊ ထင်သာမြင်သာသည့် မျှတသော အခွန်စနစ် ဖြစ်ပေါ်ရေး၊ GDP နှင့် အခွန်အခအချိုး တိုးတက်ရေးအတွက် ငွေရေးကြေးရေးနှင့် အခွန် အကောက်ဆိုင်ရာကော်မတီ၏ အကြံပြုချက်အား ပြုစုတင်ပြအပ်ပါသည်။ ငွေရေးကြေးရေးကဏ္ဍ ၂။ ခေတ်အဆက်ဆက် ဘဏ္ဍာရေးမူဝါဒများ၊ ငွေကြေးမူဝါဒများကို အကျဉ်းချုံး ၍ စိစစ်တင်ပြရပါလျှင် ၁၉၆၂ ခုနှစ်မတိုင်မီကာလများ၏ ယေဘုယျဘဏ္ဍာရေးမူဝါဒမှာ ဘုတ်အဖွဲ့ များနှင့်လယ်ယာလုပ်ငန်းများ ဖွံ့ဖြိုးတိုးတက်ရေးအတွက် ဦးစားပေး အကောင်အထည်ဖော် သည့် မူဝါဒဖြစ်ပြီး ငွေကြေးမူဝါဒအနေဖြင့် ပြည်တွင်းငွေကြေး ခိုင်မာမှုကို နိုင်ငံ၏စီးပွားရေး ဖွံ့ဖြိုးမှုနှင့်တွဲဖက်၍ ဘဏ်က စောင့်ထိန်းပေးသည့် မူဝါဒ ဖြစ်ပါသည်စ၉၆၂ ခုနှစ် မှ ၁၉၈၈ ခုနှစ် ကာလအထိ ဆိုရှယ်လစ်စီးပွားရေးစနစ်ကို ကျင့်သုံးသဖြင့် ယင်းကာလရှိ ဘဏ္ဍာရေးမူဝါဒမှာ စီမံကိန်းစီးပွားရေးစနစ်ဆိုင်ရာ မူဝါဒဖြစ်ပြီး ငွေ ကြေးမူဝါဒ နည်းလမ်းများမှာ (၁)ငွေသား စီမံကိန်း (၂) ချေးငွေစီမံကိန်း (၃) ဘဏ်ချေးငွေပမာဏ ကန့်သတ်ခြင်းနှင့် (၄) အတိုးနှုန်း မူဝါဒနည်းလမ်းများကို ချမှတ်ကျင့်သုံးခဲ့ပါသည်။ ၁၉၈၈ ခုနှစ် နောက်ပိုင်းမှစတင်၍ ဈေးကွက် စီးပွားရေးစနစ်ကို ပြောင်းလဲကျင့်သုံးခဲ့ပြီး ဈေးကွက်စီးပွားရေးစနစ် ကျင့်သုံးခြင်းဖြင့်ပြောင်းလဲတိုးတက်လာမည့် စီးပွားရေးလုပ်ငန်းများနှင့် ကုန်ထုတ်လုပ်မှုလုပ်ငန်းများ အဆင်ပြေ ချောမွေ့စေရေးအတွက် လမ်းပန်းဆက်သွယ်ရေး၊ ကျန်းမာရေး စသည့် စီးပွားရေးအခြေခံ အဆောက်အအုံ (Infrastructure)များအတွက် အဓိက ကျခံသုံးစွဲသည့် ဘဏ္ဍာရေးမူဝါဒကို ကျင့်သုံးခဲ့ပါသည်။ ငွေကြေးမူဝါဒအနေ ဖြင့် (၁) သီးသန့်ငွေ လိုအပ်ချက် သတ်မှတ်ခြင်း (၂) အတိုးနှုန်းသတ်မှတ်ခြင်းနှင့် (၃) ငွေချေးစာချုပ်များ ရောင်းဝယ်ခြင်း မူဝါဒနည်းလမ်းများကို တစ်စိတ်တစ်ဒေသ ကျင့်သုံးခဲ့ပါသည်။ သို့ဖြစ်ပါ၍ လက်ရှိခေတ်စနစ်နှင့် ကိုက်ညီသော ခိုင်မာသည့်ဈေးကွက်စီးပွားရေးစနစ် ပီပြင်စွာဖြစ်ပေါ်ရေးအတွက် ရရှိပြီးစီးပွားရေးအခြေခံ အဆောက်အအုံ (Infrastructure)များကို အကျိုးရှိစွာ အသုံးချပြီး ကောင်းမွန်၊ မှန်ကန်၊ သင့်လျော်အကျိုးရှိသော ဘဏ္ဍာရေးမူဝါဒများ၊ ငွေကြေးမူဝါဒများ ချမှတ် အကောင်အထည်ဖော် ဆောင်ရွက်သွားရန်လည်း လိုအပ်သလို မူဝါဒများ ဟန်ချက်ညီစွာ အပြန်အလှန် အထောက်အကူ ပြု ရန် လိုအပ်ပါသည်။ ၃။ ငွေရေးကြေးရေးမူဝါဒနှင့် ဘဏ္ဍာရေးမူဝါဒများ ဟန်ချက်ညီစွာ အပြန်အလှန် အထောက်အကူပြုရေးကို လေ့လာစိစစ်တင်ပြရပါလျှင် မြန်မာနိုင်ငံ၏ လက်ရှိအခြေအနေမှာ ငွေကြေးဖောင်းပွမှုနှုန်း မြင့်မားလျက်ရှိသော ကြောင့် ယင်းကို ထိန်းသိမ်းနိုင်ရန်အတွက်စွမ်းဆောင်ခြင်းအား တည်ငြိမ်မှုရှိစေရန် ကြိုးပမ်းဆောင်ရွက်(၁) Budget အသုံးစရိတ်များလျှော့ချခြင်း၊ (၂) အခွန်အကောက်များ ပိုမိုရရှိအောင် စွမ်းဆောင်ခြင်းအားဖြင့် Budget လိုငွေပမာဏကို လျော့ကျအောင် လုပ်ဆောင်သင့်ပေသည်။ ပြည်တွင်း ငွေရေးကြေးရေး တည်ငြိမ်မှုရှိစေရန်အတွက်လည်းကောင်း၊ နိုင်ငံခြားငွေလဲလှယ်နှုန်း တည်ငြိမ်မှုရရှိစေရန်အတွက်လည်းကောင်း အဓိကထား ကြိုးပမ်းဆောင်ရွက်သင့်ပြီး အာရှဒေသ အတွင်းရှိ နိုင်ငံအချို့၏ ငွေကြေး ကမောက်ကမဖြစ်မှု၊ ဂယက်ရိုက်ခတ်ခံရမှု အနည်းငယ် ရှိခဲ့သောကြောင့် နိုင်ငံခြားရင်းနှီးမြှုပ်နှံမှုများ တိုးတက်လာအောင် စွမ်းဆောင်သင့်ပေသည်။ ဘဏ္ဍာရေးနှင့် ငွေရေးကြေးရေးမူဝါဒဆိုသည်မှာ ဝယ်လိုအားကို လိုအပ်သလို ပြောင်းလဲပေးပြီး အင်အားအပြည့်ဖြင့် ကုန်ထုတ်လုပ်နိုင်ရန်နှင့် ဈေးနှုန်းတည်ငြိမ်မှုရှိစေရန် ဖန်တီးပေးသော မူဝါဒများဖြစ်၍ (၁) ဝယ်လိုအားကို လိုအပ်သလို ပြောင်းလဲပေးနိုင်ရန်၊ (၂) အင်အားအပြည့်ဖြင့် အရည်အသွေးပြည့်မီစွာ ကုန်ထုတ်လုပ်နိုင်ရန်နှင့် (၃) ဈေးနှုန်းတည်ငြိမ်မှု ရှိစေရန် ဆောင်ရွက် သင့်ပေသည်။ ဘဏ္ဍာရေးမူဝါဒများဖြစ်သည့် စီးပွားရေးတည်ငြိမ်မှု၊ အရင်းအမြစ်များနှင့် ဝင်ငွေတို့အား ပြန်လည်ခွဲဝေမှုနှင့် စီးပွားရေးတိုးတက်မှု စသည့် တစ်မျိုးသားလုံးအတွက် ရည်မှန်းချက်များ အောင်မြင်စေရန်အတွက် အခွန်အကောက် များ၊ အစိုးရအသုံးစရိတ်များ အစိုးရကြွေးမြီကိစ္စရပ်များကို လိုအပ်သလို သတ်မှတ်အသုံးချ ဆောင်ရွက်ရန် လိုအပ်ပါသည်။ ဘဏ္ဍာရေးမူဝါဒများ အောင်မြင်စေရန်အတွက် ဆောင်ရွက်ရန် နည်းလမ်းများ ဖြစ်သည့် (၁) Budget လိုငွေဖြည့်ဆည်းရန် ဗဟိုဘဏ်မှ ငွေချေးယူခြင်း၊ (၂) ကူးသန်း ရောင်းဝယ်ရေး ဘဏ်များမှ ငွေချေးယူခြင်း၊ (၃) ဘဏ်မဟုတ်သော ရင်းနှီးမြှုပ်နှံမှု ဈေးကွက် များမှ ငွေချေးယူခြင်း၊ (၄) ပြည်ပမှ ငွေချေးယူခြင်းတို့ကိုလည်း လိုအပ်သလို ဆောင်ရွက်ရမည် ဖြစ်ပါသည်။ ငွေရေးကြေးရေး မူဝါဒဖြစ်သည့် ချေးငွေ၊ ငွေကြေးနှင့်အတိုးနှုန်းများ၏ ရှေ့ အလား အလာများကို ထိန်းသိမ်းနိုင်ရန်အတွက် (၁) ချေးငွေပမာဏကို ထိန်းချုပ်ခြင်း၊ (၂) ချေးငွေ အမျိုးအစားအလိုက် ထိန်းချုပ်ခြင်း၊ (၃) သီးသန့်ငွေအချိုးသတ်မှတ်ခြင်း၊ (၄)အတိုးနှုန်းမူဝါဒ များ ချမှတ်ဆောင်ရွက်ခြင်း၊ (၅) လျှော့နှုန်းမူဝါဒများ ချမှတ်ဆောင်ရွက်ခြင်း၊ (၆) ငွေရေး ကြေးရေးဈေးကွက်တွင် ငွေချေးစာချုပ်များ ရောင်းဝယ်ခြင်းနှင့် (၇) စည်းရုံးဆွဲဆောင်ခြင်း၊ ငွေကြေးများကို ဘဏ်များတွင် အပ်နှံ၍ အတိုးနှုန်းရယူနေမှုများအစား ယင်းငွေကြေးများကို ကုန်ထုတ်လုပ်မှုလုပ်ငန်းများတွင် ပါဝင်ရင်းနှီးကြရန် ဆွဲဆောင်စည်းရုံး လုပ်ဆောင်သွားသင့် ပါသည်။ ထို့ပြင် ငွေကြေးအမြောက်အမြားရင်းနှီး၍ ကုန်ထုတ်လုပ်ငန်း မဟုတ်သည့်ဝယ်လှောင်ရောင်း ပုံသဏ္ဍာန်ဖြင့် ဆောင်ရွက်နေသည့် မြေ၊ အိမ်၊ ယာဉ် ရောင်းဝယ်မှုများ အပေါ်တွင်လည်း သင့်လျော်သော နည်းလမ်းများဖြင့် စနစ်တကျ စည်းကြပ်သွားရန် လိုအပ် ပါသည်။ ၄။ ဗဟိုဘဏ်၏ လွတ်လပ်စွာ ဆောင်ရွက်ခွင့်ကို အချိန်အခါနှင့်အညီ ဖြစ် ပေါ်တိုးတက် ရေးအတွက် လေ့လာစိစစ် တင်ပြရပါလျှင် မြန်မာနိုင်ငံတော် ဗဟိုဘဏ် ဥပဒေ ၁၉၉၀ ၏ ရည်ရွယ်ချက်တွင် နိုင်ငံတော်၏ စီးပွားရေးဖွံ့ဖြိုးတိုးတက်ရေးအတွက် စီးပွားရေးမူဝါဒကို ချမှတ်ကျင့်သုံးရာတွင် နိုင်ငံပိုင်စီးပွားရေးလုပ်ငန်းများ၏ စွမ်းဆောင်မှုအရည်အသွေး ထက်မြက်လာစေရေး၊ ပုဂ္ဂလိကစီးပွားရေးကဏ္ဍ ကျယ်ကျယ်ပြန့်ပြန့် တိုးတက်ထွန်းကား လာစေရေး၊ ကုန်ပစ္စည်းပိုမိုထုတ်လုပ်၍ ပြည်ပသို့ တိုးတက်တင်ပို့ရောင်း ချရေး၊ ပြည်သူများ အတွက် အလုပ်အကိုင်သစ်များ ပိုမိုပေါ်ထွန်းရေး နိုင်ငံတော်ဒေသအသီးသီး တို့ ဖွံ့ဖြိုးတိုးတက် စေရေးတို့ကို နိုင်ငံတော်အစိုးရက ရည်မှန်းပါသည်ဟူ၍ ဖော်ပြပါရှိပါသည်။ အများပြည်သူ၏ အသက်အိုးအိမ်စည်းစိမ်ဥစ္စာကို စောင် ရှောက်ရန် တာဝန်ရှိသူ ပြည်ထောင်စုအစိုးရသည် ဘဏ်များကို ကွပ်ကဲထိန်းကျောင်းရန် တာဝန်ယူရသည်။ သို့ဖြစ်၍ ဗဟိုဘဏ်သည် ဘဏ်များကို ကြီးကြပ်ကွပ်ကဲခြင်း (Bank Supervision)တာဝန်ကို ယူရခြင်း ဖြစ်ပါသည်။ ဘဏ်များအား ကြီးကြပ်ကွပ်ကဲခြင်း၏ အဓိက ရည်ရွယ်ချက်နှင့်တာဝန်များကို ၁၉၉၀ ပြည့်နှစ် ဗဟိုဘဏ်ဥပဒေပုဒ်မ ၅ရ တွင် ပြဋ္ဌာန်းဖော်ပြ ထားသည်မှာ ဗဟိုဘဏ်သည် ငွေရေးကြေးရေးအဖွဲ့အစည်းများအား လိုင်စင်ထုတ်ပေးခြင်း၊ ကြီးကြပ်စိစစ်ဆေးခြင်းနှင့် ကြပ်မတ်ကွပ်ကဲခြင်းတို့ကို တာဝန်ယူဆောင်ရွက်ရမည်။ ထို့အပြင် ဗဟိုဘဏ်သည် ငွေရေးကြေးရေးအဖွဲ့အစည်းများနှင့် စပ်လျဉ်း၍ ယင်းတို့၏ ကြွေးမြီပေးဆ ပ် နိုင်မှုနှင့် လုပ်ငန်းခိုင်မာမှု ပိုမိုကောင်းမွန်စေရန် လိုအပ်သလို ညွှန်ကြားနိုင်သည်ဟု ဖော်ပြ ပါရှိပါသည်။ ထိုသို့ဆောင်ရွက်ရာတွင် ဗဟိုဘဏ်သည် ဘဏ်များ၏ ကြွေးမြီပေးဆပ်နိုင်မှု (Solvency)နှင့် လုပ်ငန်းခိုင်မာမှု (Soundness)ကို ရည်ရွယ်၍ ကြီးကြပ်ကွပ်ကဲရပေမည်။ ကြွေးမြီပေးဆပ်နိုင်မှုဆိုရာတွင် ဘဏ်များက အများပြည်သူထံမှ အပ်ငွေအသွင်ဖြင့် ချေးယူ ခဲ့သော ချေးငွေများ၊ ဘဏ်အချင်းချင်း ချေးငွေများ၊ ဗဟိုဘဏ်မှ ချေးငွေများ စသည်တို့ကို အချိန်မီ ပြန်လည်ပေးဆပ်နိုင်မှု ရှိရပါမည်။ လုပ်ငန်း ခိုင်မာမှု (Soundness)၏ အဓိက ဆိုလိုရင်း ဖြစ်သော စုစည်းရရှိသော ဘဏ္ဍာ ရန်ပုံငွေများ (Sources of fund)ကို အသုံးချရာ၌ ဆုံးပါးနိုင်ချေလျော့နည်းစေရန်အတွက် လက်လွန်ခြေလွန် ထုတ်ချေးရင်းနှီးမိ၍ ငွေကြေးချောင်ချိမှုကို ထိခိုက်ခြင်း၊ ကြွေးဆိုးနှင့် ကြွေးဆုံးများ မထိန်းသိမ်းတော့ခြင်းတို့ကို ရှောင်ရှား နိုင်စေရန် ဗ ဟိုဘဏ်က ကြီးကြပ်ကွပ်ကဲ ပေးရပါမည်။ အထက်ပါ ရည်ရွယ်ချက်ကို အကောင်အထည်ဖော် ဆောင်ရွက်နိုင်ရန်အတွက် ဗဟိုဘဏ်၏ လုပ်ငန်းတာဝန်များကို ဗဟိုဘဏ်ဥပဒေအခန်း(၃)၊ ပုဒ်မ ၈ တွင် ဖော်ပြထားသည်မှာ (က) ငွေစက္ကူများ သို့မဟုတ် ဒင်္ဂါးများ ဖြစ်သော ပြည်တွင်းသုံးစွဲ ငွေများကို တစ်ဦးတည်း ထုတ်ဝေသူအဖြစ် ဆောင်ရွက်ခြင်း၊ (ခ) အစိုးရ၏ ငွေစာရင်းများကို ထိန်းသိမ်းပေးခြင်းဖြင့် အစိုးရ၏ ဘဏ်အဖြစ်ဆောင်ရွက်ခြင်း၊ (ဂ) စီးပွားရေးဖွံ့ဖြိုးမှုဆိုင်ရာ မူဝါဒနှင့် စီမံကိန်းများ နိုင်ငံတော်၏ ရသုံးခန့်မှန်ခြေငွေစာရင်းတို့ အပါအဝင် အစိုးရက လိုအပ်သည့် စီးပွားရေးကိစ္စရပ်များနှင့် စပ်လျဉ်း၍ အစိုးရ၏ အကြံပေး အဖြစ်ဆောင်ရွက်ခြင်း (ဃ) အစိုးရ ငွေကြေး သက်သေခံလက်မှတ်များ ထုတ်ဝေခြင်းအတွက် အစိုးရ၏ အကြံပေးနှင့် ကိုယ်စားလှယ်အဖြစ် ဆောင်ရွက်ခြင်း၊ (င) မိမိ၏ အဓိက ရည်မှန်းချက်နှင့်အညီ ရည်ရွယ် ချက်များ ထမြောက်အောင်မြင်စေရန်အလို့ငှာ ငွေကြေးမူဝါဒကို ချမှတ် အကောင်အထည်ဖော်ဆောင်ရွက်ခြင်း၊ (စ) ငွေရေးကြေးရေးစနစ်ကို ခိုင်မာစိတ်ချစွာ လုပ်ကိုင်ဆောင်ရွက်နိုင်ရန်နှင့် ဖွံ့ဖြိုးမှု ပိုမိုကောင်းမွန်စေရန်အလို့ငှာ ငွေရေးကြေးရေး အဖွဲ့အစည်းများကို ကြီးကြပ်စစ်ဆေးခြင်းနှင့် ကြပ်မတ်ကွပ်ကဲခြင်း၊ (ဆ) ငွေရေးကြေးရေး အဖွဲ့အစည်းများ နိုင်ငံခြားအစိုးရများနှင့် အပြည်ပြည်ဆိုင်ရာအဖွဲ့အစည်းများ၏ ဘဏ်အဖြစ် ဆောင်ရွက်ပေးခြင်း၊ (ဇ) နိုင်ငံတော်၏ နိုင်ငံခြားငွေလဲလှယ်နှုန်း မူဝါဒကို အကောင်အထည် ဖော်ခြင်းနှင့် အစိုးရ၏ ကိုယ်စားလှယ်အဖြစ် နိုင်ငံခြားသုံးငွေ အပေးအယူ ပြုလုပ်မှုများကို ထိန်းချုပ်ခြင်း၊ (ဈ) နိုင်ငံတော်၏ နိုင်ငံခြားသုံး သီးသန့်ငွေကို စီမံခန့်ခွဲခြင်းနှင့် ပြည်တွင်းနေထိုင်သူများ၏ အပြည်ပြည်ဆိုင်ရာ အပေးအယူပြုလု ပ်မှုများကို ပုံမှန် ပေးချေခွင့်ပြုနိုင်မည်ဖြစ်သော တည်ငြိမ်၍ ကောင်းမွန်သည့် နိုင်ငံခြားငွေပေး ငွေစာရင်း အခြေ အနေ တစ်ရပ် ရရှိစေရန် လိုအပ်သော နည်းလမ်းများကို တာဝန်ယူဆောင်ရွက်ခြင်း၊ (ည) ဘဏ်လုပ်ငန်း ချေးငွေနှင့် ငွေကြေးနယ်ပယ်၌ နိုင်ငံတကာအစိုးရအဖွဲ့အစည်းများတွင် နိုင်ငံတော်၏ ပါဝင်ဆောင်ရွက်မှုကြောင့် ဖြစ်ပေါ်လာသော အပေးအယူ ပြုလုပ်မှုများကို ဆောင်ရွက်ခြင်းနှင့် တာဝန်ဝတ္တရား အားလုံးကို အစိုးရ အမည်ဖြင့် တာဝန်ခံဆောင်ရွက်ခြင်း၊ အစိုးရကိုယ်စား အဆိုပါအဖွဲ့အစည်း များနှင့် ဆက် သွယ်ဆောင်ရွက်ခြင်းဟူ၍ ဖော်ပြ ပါရှိပါ၍ ချမှတ်ထား သော ဗဟိုဘဏ်၏ လုပ်ငန်းစဉ် (၁၀)ရပ်ကို အောင်မြင်စွာ အကောင်အထည်ဖော် ဆောင်ရွက်နိုင်ရန်မှာ လွန်စွာ အရေးကြီးကြောင်း စိစစ်လေ့လာတွေ့ရှိရပါတယ်။ ၅။ ဗဟိုဘဏ်သည် ငွေရေးကြေးရေးအဖွဲ့အစည်းများအား လိုင်စင်ထုတ်ပေးနိုင်သလို လိုင်စင်ရုပ်သိမ်းနိုင်ကြောင်းကို ဗဟိုဘဏ်ဥပဒေပုဒ်မ ၁၇၊ အပိုဒ်ခွဲ(ဂ) ၌ တည်ဆဲဥပဒေများကို ငွေရေးကြေးရေးအဖွဲ့အစည်းအနေဖြင့် ဖောက်ဖျက်ခြင်းနှင့် အာဏာပိုင်များ၏ သတ်မှတ်ချက် ကို သတ်မှတ်ကာလအတွင်း လိုက်နာရန် ပျက်ကွက်ခြင်းဟူ၍ ဖော်ပြ ပြဋ္ဌာန်း ပါရှိပါ၍ ငွေရေးကြေးရေးအဖွဲ့အစည်းများကို ဗဟိုဘဏ်အနေဖြင့် တိကျစွာ ကြီးကြပ်စစ်ဆေး ကြပ်မတ် ကွပ်ကဲရပါမည်။ ဗဟို ဘဏ်သည် ငွေရေးကြေးရေးအဖွဲ့အစည်းတစ်ရပ်၏ လုပ်ငန်းဆောင်ရွက်မှုကို ထင်ဟပ်ပြသသော စာရင်းများကို မှန်ကန်စွာ ထိန်းသိမ်းထားမှု ရှိ မရှိ စနစ်တကျစီမံအုပ်ချုပ်မှု ရှိ/မရှိ တို့ကို စစ်ဆေးရန်လည်း လိုအပ်ပါသည်။ ဤသို့ စစ်ဆေးနိုင်ရန် ဗဟိုဘဏ်၏ သဘောတူညီချက်ဖြင့် ပြင်ပစာရင်းစစ်များ ငှားရမ်းစစ်ဆေးစေသည့်အပြင် ဗဟိုဘဏ်၏ စာရင်းစစ်များကို စေလွှတ်၍ စစ်ဆေးနိုင်ခွင့်ရှိသည် ကို မြန်မာနိုင်ငံတော် ယင်းသို့ စစ်ဆေးသအုပ်များနှင့် အခြားသည့် သတင်းနိုင်သည်။ စာရွက်စာတမ်းအခါ ငွေရေး ငွေရေးကြေးရေးအဖွဲ့အစည်းများ ဥပဒေ ၁၉၉၀ ပုဒ်မ ၄၈ တွင် ပြဌာန်းထားသည်မှာ ငွေရေးကြေးရေးအဖွဲ့အစည်းအားလုံးသည် ဗဟိုဘဏ်၏ စစ်ဆေး ရေးမှူးများ သို့မဟုတ် ဗဟိုဘဏ်ကခန့်အပ်သော စာရင်းစစ်များ၏ စစ်ဆေးခြင်းကို ခံရမည်။) ယင်းသို့ စစ်ဆေးသည့်အခါ ငွေရေးကြေးရေးအဖွဲ့အစည်း၏ (က)စာရင်းများ သက်ဆိုင်ရာ စာရွက်စာတမ်းများ၊ စာအုပ်များနှင့် အခြားစာရွက်စာတမ်းများကို စစ်ဆေး နိုင်သည်။ (ခ) ဖွဲ့စည်းပုံ လုပ်ငန်းဆောင်ရွက်မှုများနှင့် စပ် လျဉ်းသည့် သတင်းအချက်အလက် များကိုကြီးကြပ်သူများ၊ စီမံခန့်ခွဲသူများ ကိုယ်စားလှယ်များနှင့် ဝန်ထမ်း များအားမေးနိုင်သည် ဟူ၍ ဖော်ပြ ပြဋ္ဌာန်းပါရှိပါ၍ စစ်ဆေး တွေ့ရှိချက်များအပေါ် ဘဏ်များမှ ပြုပြင်ရန် လိုအပ်ချက် များကိုထောက်ပြ၍ ထိန်းသိမ်းကွပ်ကဲ ရပါမည်။ ဗဟိုဘဏ်မှ ဘဏ်များ ကို ကြီးကြပ်ကွပ်ကဲရာ တွင် လုပ်ငန်းအပိုင်း၌ အပ်ငွေများနှင့် ချေးငွေများကို အဓိကထား၍ ကြီးကြပ်ကွပ်ကဲရန်လည်း လိုအပ်ပါသည်။ အပ်ငွေလက်ခံသော ဘဏ်၏တာဝန်မှာ ယင်းကို လုံခြုံစွာ ထိန်းသိမ်းထားရန် ပြန်လည်ထုတ်ပေးရန်နှင့် ထိုက်သင့်သော အတိုးအပွားပေးရန်ဖြစ်၍ အပ်ငွေပြန်ထုတ် ပေးရန် တောင်းခံသောအခါ ငွေပြန်ထုတ်ပေးနိုင်စွမ်းရှိမှသာ ငွေကြေးလွယ်ကူမှု ရှိပေမည်။ သို့ဖြစ်ပါ၍ ဗဟိုဘဏ်မှ ဘဏ်များ၏ စည်းမျဉ်းစည်းကမ်းများကို သတ်မှတ်ပြဋ္ဌာန်းပေးရခြင်း ဖြစ်သည်။ ထိုစည်းမျဉ်းစည်းကမ်းများအတိုင်း ကွပ်ကဲခြင်းရှိရန်လည်း လိုအပ်ပါသည်။ ၆။ ငွေရေးကြေးရေးအဖွဲ့အစည်းများ ဥပဒေပြဋ္ဌာန်းချက်တွင် ဘဏ်များကို အာမခံဖြင့် ဖြစ်စေ၊ အာမခံမဲ့ဖြစ်စေ ငွေထုတ်ချေးခြင်းဟူ၍ ဖော်ပြ ပါရှိပါ၍ အာမခံမဲ့ ချေးငွေသည်ချေးငွေစုစုပေါင်း၏ ရာခိုင်နှုန်း မည်မျှသာ ပါဝင်ရမည်ဟူ၍လည်းကောင်း၊ အာမခံမဲ့ ချေးငွေ မည်မျှသာ ထုတ် ပေးရမည်ဟူ၍လည်းကောင်း အာ မခံမဲ့ချေးငွေ ကန့်သတ် သည့်ဥပဒေများ ထပ်မံပြဋ္ဌာန်းသင့်ကြောင်း လေ့လာစိစစ်တွေ့ရှိရပါသည်။ ချေးငွေအတွက် အာမခံပစ္စည်းများ ရယူရာ၌လည်း အစိုးရဘဏ်များ အပါအဝင် မရွှေ့မပြောင်းနိုင်သော ပစ္စည်းအာမခံဖြင့်ချေးငွေမှာ ချေးငွေအားလုံး၏ (၈၀)ရာခိုင်နှုန်းကျော်ခန့် ရှိနေပါ၍ ယင်း ပစ္စည်းဈေးနှုန်း အတက်အကျပေါ်မူတည်၍ ဘဏ်ချေးငွေဆုံးပါးနိုင်ခြင်းနှင့် ထုခွဲရောင်းချရ မလွယ်ကူခြင်းဟူ၍ သတိပြုစရာ အားနည်းချက်များလည်း လေ့လာစိစစ်တွေ့ရှိရပါသည်။ ချေးငွေလုံခြုံမှုအတွက် လုပ်ငန်းနှင့်အာမခံပစ္စည်း ဖြန့်ခွဲထုတ်ချေးခြင်း မူကို ဘဏ်များက ကျင့်သုံးလိုပါသော်လည်း ကုန်စည်အာမခံဖြင့် ချေးငွေပမာဏမှာ အလွန်နည်းပါးလျက် ရှိနေသည်ကို လေ့လာတွေ့ရှိ ရပါသည်။ Currency Market (ငွေကြေးဈေးကွက်) တည်ငြိမ်မှု ရှိအောင်လည်း ပြု လုပ်သင့် ပေသည်။ ယခုအခါ ပြည်ထောင်စုမြန်မာနိုင်ငံတော်အစိုးရက ဒေါ်လာကို Unification of Exchange Rote (ငွေလဲလှယ်နှုန်း) တသမတ်တည်းဖြစ် စေရေး အတွက် ဆောင်ရွက်နေသော်လည်း ငွေလဲကောင်တာနှုန်း၊ ပြင်ပဈေးနှုန်း၊ FEC ဈေးနှုန်းနှင့် Earning နှုန်းများ ကွာခြားမှု ရှိနေသေးခြင်းကြောင့်၊ ငွေကြေးလဲလှယ် မှုနှုန်း တစ်မျိုးတည်းဖြစ်အောင် လုပ်ဆောင်သင့်သလို ငွေကြေးလဲလှယ်မှုနှုန်း အတက်အကျ ကွာခြားချက် နည်းနိုင်သမျှ နည်း၍ တည်ငြိမ်မှု ရှိအောင်လည်း ဆောင်ရွက်သင့်ပါသည်။ Capital Market (မတည်ရင်းနှီးဈေးကွက်) တည်ရှိ နိုင်ရန်အတွက် Stock Exchange ဈေးကွက်စနစ် ဖြစ်ပေါ်လာရန်လည်း လိုအပ်ပါသည်။ ထိုသို့ ဖြစ် ပေါ်လာရေးအတွက် ဘဏ္ဍာရေးဆိုင်ရာ၊ IT လုပ်ငန်းဆိုင်ရာ ကျွမ်းကျင်မှုရှိပြီး အရည်အချင်း ပြည့်ဝသော လုပ်သား များလည်း အရေအတွက် လုံလောက်စွာ ရှိရန် လိုအပ်ပါသည်။ ယခုအခါ ပုဂ္ဂလိကဘဏ် (၁၁)ခုအား နိုင်ငံခြားငွေစာရင်း ဖွင့်လှစ်ခွင့်ပြု ပြီးဖြစ်၍ FEC ဆက်လက်ထားရှိ သုံးစွဲရန် သင့် မသင့်ကိုလည်း ပြန်လည်သုံးသပ်ရန် လိုအပ် ပါသည်။ အထက်ပါအချက်များအပြင် ဗဟိုဘဏ်မှ ဘဏ်များအား ဥပဒေအရလည်းကောင်း၊ ဗဟိုဘဏ်၏ လုပ်ငန်းတာဝန်အရလည်းကောင်း၊ ဗဟိုဘဏ်နှင့် ဘဏ်များအသင်းတို့မှ ဘဏ်များကို ပေါင်းစပ်ညှိနှိုင်းခြင်း၊ စစ်ဆေးကြပ်မတ်ကွပ်ကဲခြင်းများ ပြုလုပ်ရာတွင် ဗဟိုဘဏ်၏ လွတ်လပ်စွာ ဆောင်ရွက်ခွင့်ကို အချိန်အခါနှင့်လျော်ညီစွာ ဖြစ်ပေါ်တိုးတက်ရန် လိုအပ်သကဲ့သို့ တိုးတက်လာသော ခေတ်စနစ်နှင့်အညီ ဘဏ်များအချင်းချင်း မတရားသော ယှဉ်ပြိုင်မှုများ ဖြစ်ပေါ်လာနိုင်ခြင်း Stock Exchange စနစ်ဖြစ်ပေါ်လာပါက Stock Share ဈေးကွက်လုခြင်းများ ဖြစ်ပေါ်နိုင်ခြင်း၊ ၂၀၀၈ ခုနှစ် ကမ္ဘာ့စီးပွားပျက်ကပ်သည် ဘဏ်များကော်ပိုရေးရှင်းများ၏ မတော်လောဘကြောင့် သက်ဆိုင်ရာအစိုးရ၏ စောင့်ကြည့်ထိန်းညှိမှု၊ Monitoring မရှိခြင်းတို့ကြောင့် ဖြစ်ရသည်ဟု ကျွမ်းကျင်သူ ပညာရှင်များက သုံးသပ် ကြခြင်း စသည့် အချက်များကြောင့် မိမိနိုင်ငံ၏ ပြောင်းလဲနေသော စီးပွားကဏ္ဍနှင့် လိုက်လျောညီညွတ်သည့် ဗဟိုဘဏ်ဥပဒေသစ်နှင့် ငွေကြေးဆိုင်ရာဥပဒေများ အမြန်ရေးဆွဲ ပြဋ္ဌာန်းသွား သင့်ပါသည်။ ထို့ပြင် ဗဟိုဘဏ်တွင် စုဆောင်းထားရှိသည့် နိုင်ငံပိုင်၊ နိုင်ငံခြားငွေ ပမာဏ၊ ရွှေပမာဏနှင်. ဗဟိုဘဏ်မှထုတ်ဝေထားသည့် FEC ပမာဏအခြေအနေများကိုလည်း အများပြည်သူသိရှိအောင် အချိန်အခါသတ်မှတ်၍ ထုတ်ပြန်ကြေညာပေးသွားသင့်ကြောင်း အကြံပြု တင်ပြအပ်ပါသည်။ ကျွန်တော့်အပိုင်းကဏ္ဍ ပြီးဆုံးပြီ ဖြစ်ပါတယ်။ ဗိုလ်မှူးမျိုးထွန်းအောင်(ငွေရေးကြေးရေးနှင့် အခွန်အကောက်ဆိုင်ရာကော်မတီ ။ လေးစားအပ်ပါသော အမျိုးသားလွှတ်တော် ဥက္ကဋ္ဌကြီးနှင့်တကွ ဖိတ်ကြားထားသော ဧည့်သည်တော်များ၊ ကိုယ်စားလှယ်တော်ကြီးများအားလုံးကို မင်္ဂလာပါလို့ ဦးစွာပထမ နှုတ်ခွန်းဆက်သအပ်ပါတယ်။ ကျွန်တော်ကတော့ အမျိုးသားလွှတ်တော်၊ ငွေရေးကြေးရေးနှင့် အခွန်အကောက်ဆိုင်ရာ ကော်မတီဝင် တပ်မတော်သား အမျိုးသားလွှတ်တော်ကိုယ်စားလှယ် ကြည်း-၃၁၃၁၄၊ ဗိုလ်မှူးမျိုးထွန်းအောင် ဖြစ်ပါတယ်။ ကော်မတီကိုယ်စား အခွန်အကောက် ဆိုင်ရာ အကြံပြုတင်ပြချက်များကို ဆက်လက်ဖတ်ကြား တင်ပြသွားမှာ ဖြစ်ပါတယ်။ အခွန်အကောက်ဆိုင်ရာကဏ္ဍ ၇။ နိုင်ငံတစ်နိုင်ငံ၏ စီးပွားရေး ဖွံ့ဖြိုးတိုးတက်ရေးနှင့် လူမှုဘဝမြင့်မားရေး ဆောင်ရွက် ရာတွင် အခွန်စနစ်သည် အရေး ပါသော အခန်းကဏ္ဍမှ ပါဝင်လျက်ရှိပါ သည်။ ထို့ကြောင့် အခွန်အကောက်ကို မှန်မှန်ကန်ကန် ရရှိအောင် ဆောင်ရွက်သင့်ပါသည်။ ယခုကျင် သုံးနေသည့် အခွန်ဝန်ထမ်းက အခွန်ဝန်ထမ်း တစ်ဦးအပေါ် မည်မျှ ပေးဆောင်စေရန် သတ်မှတ်ဆုံးဖြတ် စည်းကြပ်သည့်စနစ် ကျင့်သုံးမှုကိုလည်း ပြင်ဆင်ရန် သင့်/မသင့် စဉ်းစားသင့်ပြီး အခွန်ကောက် ခံခြင်းအား အခွန်ဝန်ထမ်းများဖြင့် သာ မဆောင်ရွက်စေဘဲ အခွန်ဝန်ထမ်းများအပြင် သက်ဆိုင်ရာဒေသ၊ အုပ်ချုပ်ရေး အာဏာပိုင်က ရွေးချယ်သတ်မှတ်ပေးသည့် သမာသမတ် ကျသူများပါ ထည့်သွင်း၍ အဖွဲ့ ဖွဲ့စည်းကာ ကောက်ခံမှုကို ဆောင်ရွက်သင့် ပေသည်။ ယခုအခါ နိုင်ငံအများ၌ ကျင့်သုံးနေသည့် အခွန်ထမ်းကိုယ်တိုင် စည်းကြပ်ရသည့်စနစ် SAS (Self Assessment System)ကို ပြောင်းလဲကျင် သင့်/မသင့်ကိုလည်း သုံးသပ်စဉ်းစားသင့် ပေသည်။ အခွန်ထမ်းဆိုင်ရာ အချက်အလက်များကို ပြည်သူလူထုသိရှိလာအောင် တီဗွီ၊ ရေဒီယို၊ စာစောင်၊ သတင်းစာ၊ မီဒီယာများတွင် ကဏ္ဍအလိုက် အများနားလည်သည့် အသုံးအနှုန်းများ လွယ်ကူ ရှင်းလင်းသည့် အခွန်တွက်ချက်မှုများကို မပြတ်ထည့်သွင်း ထုတ်ပြန်နေသင့်ပါသည်။ ၈။ အခွန်ကောက်ခံရာတွင် အခွန်အမျိုးအစာဖျားမှာ ဝန်ကြီးဌာနအလိုက် အမျိုးမျိုးရှိကြပြီး ယင်းအနက် ဘဏ္ဍာရေးနှင့် အခွန်ဝန်ကြီးဌာန၊ ပြည်တွင်းအခွန်များဦးစီးဌာနမှာ စည်းကြပ်လျက် ရှိသည့် (က)ကုန်သွယ်လုပ်ငန်းခွင်၊ (ခ)ဝင်ငွေခွန်၊ (ဂ)တံဆိပ်ခေါင်းခွန်၊ (ဃ) အောင်ဘာလေ သိန်းဆုခွန်၊ (င) အမြတ်ခွန်၊ (စ) အကောက်ခွန်တို့မှာ အခွန်ရရှိ မှုအတွက် အဓိကကျပြီး အခွန် ကောက်ခံရာတွင် ချို့ယွင်းအားနည်းချက်များရှိ နေကြပြီး ကုန်သွယ်လုပ်ငန်းခွန်နှင်. ဝင်ငွေခွန် ကောက်ခံရာတွင် ချို့ယွင်းအားနည်းချက်များမှာ ပိုမိုဖြစ်ပေါ်နေကြောင်း တွေ့ရှိရပါသည်။ သတင်းမီဒီယာပိုင်း တွင် ပါရှိသည့် အမြတ်ခွန်အများဆုံး ပေးဆောင်သော လုပ်ငန်း(၁၀)ခုတွင် အကြီးဆုံး လုပ်ငန်းရှင်ကြီးများ မပါဝင် သေးခြင်းမှာ စီးပွားရေးလုပ်ငန်းများနှင့် ပတ်သက် သည့် သတင်းအချက်အလက်များ ပြည့်စုံမှန်ကန်စွာ စုဆောင်း ရရှိမှုမရှိခြင်း၊ ကုမ္ပဏီကြီးများက ဥပဒေနှင့်အညီ ပေးဆောင်မှုမရှိခြင်းနှင့် အခွန်ရရှိအောင် တာဝန်ယူရသည့်ဌာနများ ၊ ဝန်ထမ်း များ၏ ဆောင်ရွက်ချက်အားနည်းမှု၊ ချို့ယွင်းမှု၊ မရိုးသားမှု များ ရှိနိုင်ခြင်းကြောင့် ဖြစ်ပါသည်။ ထို့ကြောင့် နိုင်ငံတော်၏ GDP နှင့် အခွန်ရရှိမှုအချိုးမှာ အခြားနိုင်ငံများနှင့် ယှဉ်က လွန်စွာနည်းနေပြီး မိမိတို့နိုင်ငံနှင့်နီးစပ်သည့် နိုင်ငံများဖြစ်သော ကမ္ဘောဒီးယားတွင်၁၀ ရာခိုင်နှုန်း၊ လာအိုတွင် ၁၁ ရာခိုင်နှုန်း၊ ဗီယက်နမ်တွင် ၂၁ ရာခိုင်နှုန်းရှိနေချိန်၌ မိမိနိုင်ငံမှာ ၃ ရာခိုင်နှုန်း သာရှိပေသည်။ ရရှိသင့်သည့်အခွန်၊ မရရှိသည်နှင့် အမျှ ဘတ်ဂျက်လိုငွေပြပြီး တိုင်းပြည်၏ စီးပွားရေး၊ လူမှုရေး၊ ပညာ၊ ကျန်းမာ၊ စိတ်ဓာတ်ရေးရာများမှာလည်း တိုးတက်မှု နှေးကွေးခြင်းများ ဖြစ်ပေါ်နိုင်ပေသည်။ ဖွံ့ဖြိုးပြီးနိုင်ငံ များ၏ အခွန်အခသည် GDP ၏ ၂၅ ရာခိုင်နှုန်းအထက် ရှိနေချိန်၌ ဖွံ့ဖြိုးဆဲနိုင်ငံများ၏ အခွန်အခသည် GDP ၏ ၁၈ ရာခိုင်နှုန်း အောက်၌သာ ရှိနေပေသည်။ ၉။ အခွန်မူဝါဒသည် အခွန်ထမ်းသူများ ကိုယ်တိုင် ကျေနပ်လက်ခံယုံကြည်သည့် စနစ်မျိုးဖြစ်မှသာလျှင် ထိရောက်အောင်မြင်မည် ဖြစ်ပေသည်။ ယနေ့ ပြည်သူလူထု၏ အခွန်သည် အကျွမ်းတဝင်မရှိ၊ တစိမ်းတရံကဲ့သို့ ဖြစ်နေသဖြင့် . သိရှိကျွမ်းဝင်အောင် ထိတွေ့ ဆက်ဆံနိုင်အောင် ဆောင်ရွက်ပေးသည့် အခွန်မူဝါဒ ဖြစ်သင့်ပေသည်။ ထိတွေ့မှုများလာသည် နှင့်အမျှ အသိစိတ်ဓာတ်ဖြင်. ပူးပေါင်းဆောင်ရွက်လာကြမည်ဖြစ်ပါသည်။ အခွန်ထမ်းက အခွန်ရှောင်ခြင်း၊ အခွန်ဝန်ထမ်းများက နိုင်ငံထက်ယင်းတို့၏ ကိုယ်ကျိုးအတွက် ဆောင်ရွက် နေခြင်းများကို လျော့နည်းပပျောက်စေမည့် အခွန်မူဝါဒများ ချမှတ်ကျင် သုံးသင့် ပေသည်။ ကုန်ထုတ်လုပ်မှုအဆင့်ဆင့်၊ ရောင်းဝယ်ဖောက်ကားမှုအဆင့် ဆင့်ပေါ်တွင် အခွန်အကြိမ်ကြိမ် စည်းကြပ်ကောက်ခံခြင်းများကြောင့် ရရှိသည့်အခွန်သည် သက်ဆိုင်ရာလုပ်ငန်းရှင်ကြီးများ၊ ကုမ္ပဏီကြီးများက ကျခံ နေရသည်မဟုတ်ဘဲ သွယ်ဝိုက်သောနည်းအားဖြင့် စားသုံး သူ၊ သုံးစွဲသူ End-user များကသာ ကျခံ နေရသည်ကို သတိပြု သင့် ကြပေသည်။ အချို့ လုပ်ငန်းရှင်ကြီးများ၊ ဥပမာ-အိမ်ရာ၊ မြေယာ ရောင်းဝယ်ခြင်း များအပေါ် ခြွင်းချက်ပြု၍ အခွန်ကင်းလွတ်ခွင့်ကာလ ရှည်ကြာစွာ ပေးထားခြင်းတို့သည် နိုင်ငံတော်အတွက် အခွန်ငွေရရှိမှု နည်းပါးလာသလို အခွန်တိမ်းရှောင်မှု၊ မသမာမှု၊ လာဘ်ပေးလာဘ်ယူမှုများ ပိုမိုကြီးထွားလာစေနိုင်ပါသည်။ အခွန်စနစ်အပေါ် အခွန်ထမ်းပြည်သူလူထုမှ ယုံကြည်မှု နည်းလာစေ နိုင်ပါသည်။ အခွန်မှန်ကတ်ရရှိရေးအတွက်ဆောင်ရွက်သင့်သည့်အချက်များမှစာ)အခွန်အကောက် ကောက်ခံခြင်းခံရမည့် လူပုဂ္ဂိုလ်၊ ဝန်ထမ်း၊ လုပ်ငန်း၊ ပစ္စည်း၊ ရွှေ့ပြောင်းနိုင် သောပစ္စည်း နှင့် မရွှေ့ပြောင်းနိုင်ပစ္စည်းများအားလုံး အမျိုးအစားနှင့် အတန်းအစား ခွဲခြားခြင်း၊(ခ) ကောက်ခံခြင်း ခံရမည့် အရာများ မှန်ကန်သည့်တန်ဖိုး၊ ဈေးနှုန်း များ သတ်မှတ်ပေးခြင်း၊ (ဂ) ကောက်ခံခြင်းဆောင်ရွက်မည့်သူများ စနစ်တကျဖွဲ့စည်းခြင်းနှင့် ယင်းတို့ ၏ တာဝန်ဝတ္တရားများ သတ်မှတ် ပေးခြင်း၊ (ဃ) အခွန်ကောက်ခံခြင်းဆောင်ရွက်မည့် အဖွဲ့အစည်းပုဂ္ဂိုလ်များအတွက် စည်းမျဉ်းစည်းကမ်းများ တိကျစွာ သတ်မှတ်ပေးခြင်း၊ (င) ရှင်းလင်းလွယ်ကူသည့် အောက်ပါ အခွန်စနစ်ပါသော အခွန်ကောက်ခံခြင်းဆိုင်ရာ ဥပဒေရေးဆွဲ ပြဋ္ဌာန်းခြင်း၊ (၁) လွယ်ကူ ရှင်းလင်းခြင်း (Simplicity)၊ (၂) ထင်သာမြင်သာ၊ ပွင့်လင်းမြင်သာမှု ရှိခြင်း (Transparency)၊ (၃) အခွန်ထမ်းအတွက် ဝန်ထုပ်ဝန်ပိုး မဖြစ်စေခြင်း၊ (၄)ပုံစံများ၊ စည်းမျဉ်းများ၊ များပြား ရှုပ်ထွေးမှု မရှိစေခြင်းတို့ ဖြစ်ပါတယ်။ ၁၀။ ထို့ကြောင့် အခွန်ထမ်းပြည်သူလူထုအပေါ် မျှတသည့်အခွန်အခများ စည်းစနစ် မှန်ကန်စွာပေးနိုင်ရန်အတွက် ပြောင်းလွယ်၊ ပြင်လွယ်ရှိပြီး ပြည်သူများ ယုံကြည်လက်ခံနိုင်သည့် အခွန်မူဝါဒ၊ ရှင်းလင်းလွယ်ကူသည့် အခွန်စနစ်များပါရှိသည့် ဥပဒေများကို ခေတ်ကာလနှင့် အညီ ပြန်လည်ပြင်ဆင်ရေးဆွဲ သွားသင့်ပါသည်။ ဥက္ကဋ္ဌကြီးခင်ဗျား။ နိဂုံးချုပ်အနေနှင် . တင်ပြရပါလျှင် ငွေရေးကြေးရေးနှင် . အခွန်အကောက်ဆိုင်ရာအပေါ် ကော်မတီ၏ လေ့လာတွေ့ရှိချက်များကို ကဏ္ဍအလိုက် အကြံပြုချက်များဖြင့် တင်ပြထားပြီး ဖြစ်ပါသည်။ ယင်းအကြံပြု တ င်ပြချက်များအပေါ် စိစစ်သုံးသပ်၍ လိုအပ်သလို ဆက်လက်အကောင်အထည်ဖော် ဆောင်ရွက်သွားနိုင်ပါရန် တင်ပြရင်း နိဂုံးချုပ်လိုက်ပါတယ် ခင်ဗျား။ ကျေးဇူးတင်ပါတယ်။</speech>
<title>အမျိုးသားလွှတ်တော် ငွေရေးကြေးရေးတဲ့ အခွန်အကောက်ဆိုင်ရာကော်မတီ၏ အစီရင်ခံစာနှင့်စပ်လျဉ်း၍ ဆွေးနွေးလိုသည့် လွှတ်တော်ကိုယ်စားလှယ်များရှိလျှင်အမည်စာရင်း တင်သွင်းနိုင်ကြောင်း ဥက္ကဋ္ဌက ကြေညာခြင်း</title>
</report>
</section>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ အမျိုးသား လွှတ်တော် ငွေရေးကြေးရေးနဲ့ အခွန်အကောက်ဆိုင်ရာ ကော်မတီ၏ အစီရင်ခံစာကို ဆွေးနွေးမယ့် လွှတ်တော်ကိုယ်စားလှယ်များရှိပါက ဇူလိုင်လ ၃၀ ရက်၊ ၁၆၀၀ နာရီ နောက်ဆုံးထား၍ အမျိုးသားလွှတ်တော်ဌာန၊ ဒုတိယညွှန်ကြားရေးမှူးချုပ်ထံ အမည်စာရင်း ပေးပို့ကြဖို့ ဖြစ်ပါတယ်</speech>
</discussion>
<postface>
<title>အမျိုးသားလွှတ်တော်ဥက္ကဋ္ဌကအမျိုးသားလွှတ်တော်(၁၆) ရက်မြောက်နေ့အစည်းအဝေး ရပ်နားကြောင်းနှင့် (၁၇)ရက်မြောက်နေ့အစည်းအဝေး ဆက်လက်ကျင်းပမည့်နေ့ရက်နှင့် အချိန်ကိုကြေညာခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ ယခု အမျိုးသား လွှတ်တော် စတုတ္ထပုံမှန်အစည်းအဝေး (၁၆)ရက်မြောက်နေ့ကို ရပ်နားပါမယ်။ ပထမအကြိမ် အမျိုးသားလွှတ်တော် စတုတ္ထပုံမှ န်အစည်းအဝေး (၁၇)ရက်မြောက်နေ့ကို ၂၀၁၂ ခုနှစ်၊ ဇူလိုင်လ ၃၀ ရက် (တနင်္လာနေ့) နံနက် ၁၀းဝဝ နာရီအချိန်မှာ ဆက်လက်ကျင်းပမှာဖြစ်ကြောင်း ကြေညာပါတယ်။(ဩဘာသံများ)</speech>
<speech type="mc">အမျိုးသားလွှတ်တော် ဥက္ကဋ္ဌကြီး ပြန်လည်ထွက်ခွာပါပြီ ခင်ဗျား။</speech>
<speech type="mc">အားလုံးပြန်လည် ထွက်ခွာနိုင်ပါပြီ ခင်ဗျား။</speech>
<p>ပထမအကြိမ် အမျိုးသားလွှတ်တော် စတုတ္ထပုံမှန်အစည်းအဝေး (၁၆)ရက်မြောက်နေ့ အစည်းအဝေးကို ၁၁း၃၀ နာရီအချိန်တွင် ရပ်နားပါသည်။</p>
</postface>
</transcript>
</doc>
