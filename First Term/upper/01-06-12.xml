<doc>
<docinfo>
<docno>01-06-12.xml</docno>
<pdf>01-06-12.pdf</pdf>
<term value='01'>ပထမအကြိမ်</term>
<session value='06' />
<sittingday value='12' />

<legislature value="upper">အမျိုးသားလွှတ်တော်</legislature>
<title>ပြည်ထောင်စုသမ္မတမြန်မာနိုင်ငံတော် ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၁၂)ရက်မြောက်နေ့မှတ်တမ်း</title>
<date value='01-02-2013'>၁၃၇၄ ခုနှစ်၊ ပြာသိုလပြည့်ကျော် ၆ ရက် (၂၀၁၃ ခုနှစ်၊ ဖေဖော်ဝါရီလ ၁ ရက်) (သောကြာနေ့)</date>
</docinfo>
<transcript>
<preface>
<p>နေပြည်တော်ရှိ အမျိုးသားလွှတ်တော် အစည်းအဝေးခန်းမတွင် ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၁၂)ရက်မြောက်နေ့ အစီအစဉ်ကို နံနက် ၁၀းဝဝ နာရီ အချိန်၌ စတင်ကျင်းပပါသည်။ အမျိုးသားလွှတ်တော် ဥက္ကဋ္ဌ အဖြစ် ဦးခင်အောင်မြင့် က ဆောင်ရွက်ပြီး၊ အခမ်းအနားမှူးအဖြစ် ဦးသိန်းမော်၊ ညွှန်ကြားရေးမှူး လွှတ်တော်ရုံး က ဆောင်ရွက်ပါသည်။</p>
<title>အမျိုးသားလွှတ်တော်ဥက္ကဋ္ဌနေရာယူခြင်း</title>
<speech type="mc">အမျိုးသားလွှတ်တော် ကိုယ်စားလှယ်များ ခင်ဗျား။ ယခု အချိန်ကစပြီး ပြည်ထောင်စုသမ္မတမြန်မာနိုင်ငံတော် ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၁၂)ရက်မြောက်နေ့ အစီအစဉ် စတင်ပါတော့မယ်</speech>
<p>အမျိုးသားလွှတ်တော် ဥက္ကဋ္ဌ သည် ဥက္ကဋ္ဌ အတွက် သတ်မှတ်ထားသည့် စင်မြင့်ပေါ်သို့ ကြွရောက်နေရာယူပါသည်။</p>
<speech type="mc">အားလုံး ထိုင်နိုင်ကြပါပြီ ခင်ဗျား။</speech>
<title>အမျိုးသားလွှတ်တော် အစည်းအဝေး အထမြောက်ကြောင်းနှင့်စတင်ကျင်းပကြောင်း ကြေညာခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များခင်ဗျာ။ ဒီကနေ့ ကျင်းပတဲ့ ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၁၂)ရက်မြောက် နေ့မှာ လွှတ်တော်အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက် ခွင့်ရှိတဲ့ ကိုယ်စားလှယ် ဦးရေ စုစုပေါင်း (၂၂၂)ဦးရှိပြီး ဒီကနေ့ အစည်းအဝေးကို (၁၉၃)ဦး တက်ရောက် ပါတယ်</speech>
<speech type="speaker">အစည်းအဝေးသို့ တက်ရောက်ခွင့်ရှိတဲ့ အမျိုးသားလွှတ်တော် ကိုယ်စားလှယ် ဦးရေ စုစုပေါင်း၏ (၈၆.၉၄) ရာခိုင်နှုန်းရှိပြီး တက်ရောက်တဲ့ ကိုယ်စားလှယ်ဦးရေဟာ အစည်းအဝေး အထမြောက်ရန် လိုအပ်တဲ့ ကိုယ်စားလှယ်ဦးရေ သုံးပုံတစ်ပုံထက်ကျော်လွန်တဲ့အတွက် အမျိုးသားလွှတ်တော်ဆိုင်ရာ ဥပဒေပုဒ်မ ၄၂ နဲ့ နည်းဥပဒေ ၂၀၊ နည်းဥပဒေခွဲ(ခ)တို့အရ အစည်းအဝေး အထမြောက်ကြောင်းနှင့် အမျိုးသားလွှတ်တော် ဆိုင်ရာနည်းဥပဒေ၂၁၊ နည်းဥပဒေခွဲ (က) နဲ့ (ဂ)တို့အရ အစည်းအဝေး စတင်ကျင်းပကြောင်း ကြေညာပါတယ်။(ဩဘာသံများ)</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ အမျိုးသား လွှတ်တော်ဆိုင်ရာ နည်းဥပဒေ ၄ ၊ နည်းဥပဒေခွဲ(ခ)အရ ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေးရဲ့ (၁၂)ရက်မြောက်နေ့ အစီအစဉ်ကို လွှတ်တော်ကိုယ်စားလှယ်များထံ ကြို တင် ဖြန့်ဝေထားပြီး ဖြစ်ပါတယ်</speech>
<title>အမျိုးသားလွှတ်တော် ကိုယ်စားလှယ်များခွင့်ပန်ကြားခြင်း</title>
<speech type="speaker">ယနေ့ အစည်းအဝေး တက်ရောက်နိုင်ခြင်း မရှိလို့ ခွင့်ပန်ကြားတဲ့ လွှတ်တော်ကိုယ်စားလှယ်များရဲ့ စာရင်းကို ဖတ်ကြားတင်ပြပါ့မယ်</speech>
<speech type="speaker">ဦးထွန်းဇော်(ခ)ကိုပေါက်၊ ပဲခူး(၁၂)၊ ကိုယ်တိုင်ဆောင်ရွက်ရန်ကိစ္စ၊ ဦးခက်ထိန်နန်၊ ကချင်(၁)၊ စစ်ရှောင်ဒုက္ခသည်များအတွက် ရန်ပုံငွေရရှိရေး၊ ဦးအောင်သန်း၊ မကွေး(၁၀)၊ ကျန်းမာရေး၊ ဦးဝီလ်ဆင်မိုး၊ ရှမ်း(၇)၊ ကိုယ်တိုင်ဆောင်ရွက်ရန်၊ ဒေါက်တာဌေးဝင်း၊ ဧရာဝတီ(၅)၊ ကိုယ်တိုင်ဆောင်ရွက်ရန်၊ ဦးစိုးသက်၊ တနင်္သာရီ(၁)၊ ကျန်းမာရေး၊ ဦးခင်မောင်(ခ) ဦးအောင်ကျော်ဦး၊ ရခိုင်(၃)၊ ကိုယ်ရေးကိုယ်တာ၊ ဦးသိန်းဆွေ၊ ဧရာဝတီ(၁၀)၊ ကိုယ်တိုင်ဆောင်ရွက်ရန်၊ ဦးကျားမောင်၊ တနင်္သာရီ(၈)၊ ကျန်းမာရေး၊ ဒေါ်နန်းနီနီအေး၊ ကရင်(၆)၊ ကိုယ်တိုင်ဆောင်ရွက်ရန်၊ ဦးစောမော်ထွန်း၊ ပဲခူး(၁)၊ ကျန်းမာရေး၊ ဦးသက်လင်း၊ ဧရာဝတီ(၈)၊ မိသားစုကျန်းမာရေး၊ ဦးမင်းဦး၊ ပဲခူး(၇)၊ မိသားစုကိစ္စ၊ ဒေါက်တာမြတ်ဉာဏစိုး၊ ရန်ကုန်(၄)၊ မိသားစုကိစ္စ၊ ဦးစတီဗင်သာဘိတ်၊ ချင်း(၄)၊ ဆေးစစ်ခံရန် ဖြစ်ပါတယ်။ ယခုတင်ပြခဲ့တဲ့ ခွင့်ပန်ကြားချက်များကို ခွင့်ပြုဖို့ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောတူတဲ့အတွက် ခွင့်ပန်ကြားချက်များကို လွှတ်တော်က ခွင့်ပြုကြောင်း ကြေညာပါတယ်။(ဩဘာသံများ)</speech>
<title>အမျိုးသားလွှတ်တော် ကိုယ်စားလှယ်များ အစည်းအဝေး တက်ရောက်မှုအခြေအနေကို မှတ်တမ်းတင်ခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များခင်ဗျား။ ဒီကနေ့ ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၁၂)ရက်မြောက်နေ့ကို တက်ရောက်ခွင့်ရှိတဲ့ အမျိုးသားလွှတ်တော် ကိုယ်စားလှယ်ဦးရေမှာ (၂၂၂)ဦး၊ ယခင်ကခွင့်ပန်ကြားသဖြင့် ခွင့်ပြု ထားသူ(၁၄)ဦး၊ ယနေ့ခွင့်ပန်ကြားသဖြင့် ခွင့်ပြု ထားသူ (၁၅)ဦးဖြစ်၍ လွှတ်တော်က ခွင့်ပြု ထားသူ စုစုပေါင်း (၂၉)ဦး ဖြစ်ပြီး ခွင့်မဲ့ပျက်ကွက်သူမရှိပါ။ အမျိုးသားလွှတ်တော်ဆိုင်ရာ နည်းဥပဒေ ၄၊ နည်းဥပဒေခွဲ(ဂ)၊ နည်းဥပဒေခွဲငယ် (၂) အရ ယခု လွှတ်တော်ကိုယ်စားလှယ်များ အစည်းအဝေး တက်ရောက်မှုအခြေအနေ တင်ပြချက်ကို လွှတ်တော်ရဲ့ အတည်ပြုချက်ရယူပ���မယ်။</speech>
<speech type="speaker">အမျိုးသားလွှတ်တော် ကိုယ်စားလှယ်များ အစည်းအဝေး တက်ရောက်မှု အခြေအနေ တင်ပြချက်ကို လွှတ်တော်က အတည်ပြု ပါသလားခင်ဗျား။</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က အတည်ပြုပါသည်။</p>
<speech type="speaker">လွှတ်တော်က အတည်ပြုတဲ့အတွက် အမျိုးသားလွှတ်တော် ကိုယ်စားလှယ်များ အစည်းအဝေးတက်ရောက်မှု အခြေအနေကို အမျိုးသားလွှတ်တော်က အတည်ပြုမှတ်တမ်း တင်ကြောင်း ကြေညာပါတယ်။(ဩဘာသံများ)</speech>
</preface>
<discussion>
<section value="QA">
<title>ကြယ်ပွင့်ပြထားသည့်မေးခွန်းများကို သက်ဆိုင်ရာ အမျိုးသားလွှတ်တော် ကိုယ်စားလှယ်များက မေးမြန်းခြင်းနှင့် သက်ဆိုင်ရာ ပြည်ထောင်စုအဆင့်အဖွဲ့အစည်းဝင်များက ဖြေကြားခြင်း</title>
<speech type="speaker">အစီအစဉ်(၅)ကို ဆောင်ရွက်မှာ ဖြစ်ပါတယ်။ အမျိုးသားလွှတ်တော် ကိုယ်စားလှယ်များ ခင်ဗျား။ လွှတ်တော်သို့ လွှတ်တော်ကိုယ်စားလှယ်များ မေးမြန်းထားတဲ့ ကြယ်ပွင့်ပြထားတဲ့မေးခွန်းတွေကို မေးမြန်းခြင်းနဲ့ ဖြေကြားခြင်းအစီအစဉ် ဆောင်ရွက်မှာ ဖြစ်ပါတယ်။ ယခု လွှတ်တော်ကိုယ်စားလှယ်နှစ်ဦး မေးမြန်းတဲ့ မေးခွန်းတွေဟာ ပြည်ထဲရေး ဝန်ကြီးဌာန၊ ဒုတိယဝန်ကြီး တစ်ဦးတည်းက ဖြေကြားရမယ့် မေးခွန်းတွေ ဖြစ်ပါတယ်။ လွှတ်တော်ကိုယ်စားလှယ်တွေက သက်ဆိုင်ရာ မေးခွန်းများကို တစ်ဆက်တည်း မေးမြန်း ပြီးမှ ဒုတိယဝန်ကြီးက တစ်ခုချင်း ဖြေကြားပေးဖို့ ဖြစ်ပါတယ်။</speech>
<title>ယခုတိုင်းဒေသကြီးနှင့် ယခင်အခေါ်အဝေါ် တိုင်းအဆင့် (Status) တူ/မတူ၊ ယခု ကိုယ်ပိုင် အုပ်ချုပ်ခွင့်ရ “ဝ” တိုင်းနှင့် ယခင်အခေါ်အဝေါ် တိုင်းအဆင့် (Status) တူ/မတူ၊ တိုင်းဒေသကြီး နှင့် ပြည်နယ်အဆင့် (Stotus) တူ/မတူ သိရှိလိုခြင်းနဲ့ စပ်လျဉ်းသည့်မေးခွန်း</title>
<speech type="speaker">ပထမဦးစွာ ချင်းပြည်နယ် မဲဆန္ဒနယ်အမှတ်(၃)မှ ဦးပေါ်လ်ထန်ထိုင်း က ယခုတိုင်းဒေသကြီးနှင့် ယခင်အခေါ်အဝေါ် တိုင်းအဆင့် (Status) တူ/မတူ၊ ယခု ကိုယ်ပိုင် အုပ်ချုပ်ခွင့်ရ “ဝ” တိုင်းနှင့် ယခင်အခေါ်အဝေါ် တိုင်းအဆင့် (Status) တူ/မတူ၊ တိုင်းဒေသကြီး နှင့် ပြည်နယ်အဆင့် (Status) တူ/မတူ၊ သိရှိလိုခြင်းနဲ့ စပ်လျဉ်းတဲ့ မေးခွန်းကို မေးမြန်းဖို့ ဖြစ်ပါ တယ်</speech>
<speech><mp id="39">ဦးပေါလ်ထန်ထိုင်း၊ ချင်းပြည်နယ် မဲဆန္ဒနယ်အမှတ်(၃)</mp>လေးစားအပ်တဲ့ ဥက္ကဋ္ဌကြီးနှင့် တကွ လွှတ်တော်ကိုယ်စားလှယ်တော်ကြီးများ၊ ပြည်ထောင်စုဝန်ကြီးများ၊ ဧည့်သည်တော်များအားလုံးကို လေးစားစွာဖြင့် မင်္ဂလာပါလို့ နှုတ်ခွန်းဆက်သအပ်ပါတယ်။ ကျွန်တော်က ချင်းပြည်နယ်၊ မဲဆန္ဒနယ်အမှတ်(၃) ထန်တလန်မြို့နယ်မှ အမျိုးသားလွှတ်တော် ကိုယ်စားလှယ် ဦးပေါလ်ထန်ထိုင်း ဖြစ်ပါတယ်။ ဥက္ကဋ္ဌကြီးခင်ဗျား။ ပြည်နယ်နဲ့ တိုင်းဒေသကြီးအဆင့် သတ်မှတ်ခြင်းကိစ္စနဲ့ ပတ်သက်ပြီးတော့ ကျွန်တော် မေးမြန်းရခြင်းက အနည်းငယ် ပြောချင်ပါတယ်။ ကျွန်တော် အချိန်အားလုံး(၁၀)မိနစ်လောက်ပဲ ကြာမှာ ဖြစ်ပါတယ်။ မြန်မာ့ဆိုရှယ်လစ်လမ်းစဉ်ပါတီ ခေတ်တုန်းက နိုင်ငံတော်ကို ပါတီက ဦးဆောင်တယ်ဆိုတော့ အဲဒီအချိန်မှာ ဒေသဆိုတာ ပါတီက သုံးစွဲခဲ့ပါတယ်။ ဥပမာ-ချင်းပြည်နယ်ဒေသပါတီ၊ ရန်ကုန်တိုင်းဒေသပါတီ စသည် ဖြင့် သုံးစွဲခဲ့ပါတယ်။ ပါတီအလိုက်မဟုတ်လျှင် ချင်းပြည်နယ် ပြည်သူ့ကောင်စီ၊ ရန်ကုန်တိုင်း ပြည်သူ့ကောင်စီ စသည်ဖြင့် သုံးစွဲခဲ့ပါတယ်။ အဲဒီအချိန်မှာ ချင်းပြည်နယ်ဒေသပါတီမှာ အာဏာမရှိသော်လည်း ချင်းပြည်နယ် ပြည်သူ့ကောင်စီကို ဦးစီးဦးဆောင်မှု ပေးခဲ့ပါတယ်။ အဲဒီအခါကျတော့ သာမန်ပြည်သူများ၊ ပြည်သူအချို့ကတော့ ဒေသပါတီဟာ ပြည်နယ်ကောင်စီထက် အဆင့်မြင့် တယ်လို့ ယူဆကါတယ်။ ဒီအတိုင်းပဲ ယခုတိုင်းဒေသကြီးဆိုတဲ့အခါ ယခင်တိုင်းဆိုတာထက် အဆင့်မြင့် နေသလား၊ ဘာဖြစ်လို့ ဒေသကြီးဆိုတာ သုံးသလဲဆိုတာ ကျွန်တော်တို့ စိတ်ထဲမှာ မရှင်းမလင်း ဖြစ်တဲ့ပုံစံ ရှိတယ်။ နောက် တိုင်းဒေသကြီးဆိုတာ တစ်ဆင့်မြင့် ဖြစ်နေတယ် ဆိုရင် ပြည်နယ်နှင့်အဆင့်တူဖြစ်ရာ ပြည်နယ်ကိုလည်း ပြည်နယ်ဒေသကြီးလို့ ခေါ်တာ မကောင်းဘူးလားတဲ့၊ နောက်အဲဒါကို သက်ဆိုင်ရာ ကျွန်တော့်ကို ဖြေကြားမယ့်သူက ဥက္ကဋ္ဌကြီး ကနေတစ်ဆင့် ရှင်းရှင်းလင်းလင်းနဲ့ ရှင်းပြစေချင်ပါတယ်။ ဥက္ကဋ္ဌကြီးခင်ဗျား။ အခြေခံဥပဒေပုဒ်မ ၄၉ မှာ ကျွန်တော်တို့နိုင်ငံဟာ တိုင်းဒေသကြီး(၇)ခု၊ ပြည်နယ်(၇)ခု ရှိတာကိုတွေ့ရပါတယ်။ ပုဒ်မ ၅၆ (စ)မှာ “ဝ” ကိုယ်ပိုင် အုပ်ချုပ်ခွင့်ရတိုင်းဟု ဖော်ပြထားတာကိုလည်း တွေ့ရပါတယ်။ ဒါဆိုရင် ကျွန်တော်တို့ နိုင်ငံမှာ ပြည်နယ်(၇)ခု၊ တိုင်းဒေသကြီး(၇)ခုနဲ့ တိုင်း(၁)ခု ရှိတယ်လို့ ပြောနိုင်ပါတယ်။ ဥက္ကဋ္ဌကြီး ကျွန်တော် ပြည်နယ် (၇)ခု၊ တိုင်းဒေသကြီး(၇)၊ တိုင်း(၁)ခုဆိုတာ ဒီဖွဲ့စည်းပုံ အခြေခံဥပဒေ ခုံရုံးအဖွဲ့က အဓိပ္ပာယ်ဖွင့်ဆိုတာ မဟုတ်ပါဘူး။ ကျွန်တော်က ပြောခြင်းသာ ဖြစ်ပါသဖြင့် မှားလျှင်လည်း ခွင့်လွှတ်ပါရန် တောင်းပန်ပါတယ်။ ဥက္ကဋ္ဌကြီးခင်ဗျား။ နိုင်ငံတော်အေးချမ်းသာယာရေးနှင့် ဖွံ့ဖြိုးရေးကောင်စီ၏ ၂၀၁၁ ခုနှစ်၊ ဇန်နဝါရီလ ၂ရ ရက်နေ့ ရက်စွဲပါဥပဒေအမှတ်၊ ၁၄/၂၀၁၁ မှာ နိုင်ငံတော် အေးချမ်းသာယာရေးနှင့် ဖွံ့ဖြိုးရေးကောင်စီ အိမ်တွင်းစက်မှုလက်မှုလုပ်ငန်း မြှင့်တင်ရေး ဥပဒေကို ပြင်ဆင်သည့် ဥပဒေကို ပြဋ္ဌာန်းခဲ့ပါတယ်။ အဲဒီ ၎င်း အိမ်တွင်း စက်မှုလက်မှု လုပ်ငန်းမြှင့်တင်ရေး ဥပဒေပုဒ်မ-၂ ၊ ပုဒ်မခွဲ (တ)မှာ ပြည်နယ် သို့မဟုတ် တိုင်းအေးချမ်း သာယာရေးနှင့် ဖွံ့ဖြိုးရေးကောင်စီ ဆိုတဲ့စကားရပ်အစား တိုင်းဒေသကြီး သို့ မဟုတ် ပြည်နယ်အစိုးရအဖွဲ့ဟူ၍ လည်းကောင်း၊ ပုဒ်မခွဲ(ထ)မှာ ပြည်နယ် သို့မဟုတ် တိုင်း အေးချမ်းသာယာရေးနှင့် ဖွံ့ဖြိုးရေးကောင်စီ ဥက္ကဋ္ဌ ဆိုတဲ့ စကားရပ်အစား တိုင်းဒေသကြီး သို့မဟုတ် ပြည်နယ်ဝန်ကြီးချုပ် ဟုပြင်ဆင်ထားသည်ကို တွေ့ရပါတယ်။ ၂၀၀၈ ခုနှစ်၊ အခြေခံဥပဒေမတိုင်မီက လွတ်လပ်ရေးရပြီး အစိုးရအဆက်ဆက် မှာ ပြည်နယ်နှင့်တိုင်းဟု ရေးသားသုံးစွဲထားသည်ကို တွေ့ရပါတယ်။ ယခုအခါ တိုင်းကို တိုင်းဒေသကြီးလို့ ခေါ်တဲ့အခါ ယခင်က ပြည်နယ်နှင့်တိုင်းလို့ ခေါ်တာကိုလည်းပဲ ယခုအခါ တိုင်းဒေသကြီးနဲ့ ပြည်နယ်လို့ ရေးသားသုံးစွဲတာကို တွေ့ရပါတယ်။ ဒေသကြီးဆိုတာ ပြည်နယ်ထက် အဆင့်မြင့် ဖြစ်ပါသလား။ အမှန်ဆိုရင် ပြည်နယ်နှင့် တိုင်းဒေသကြီးဟု ရေးသင့်ပါတယ်။ ကျွန်တော် အဓိပ္ပာယ် မရှင်းမလင်း ဖြစ်နေလို့ အောက်ပါမေးခွန်းတွေကို ကျွန်တော်မေးတဲ့အခါမှာလည်းပဲ ကျွန်တော့်မေးခွန်းတွေလည်း ရှင်းရှင်းလင်းလင်း ဖြစ်သလား၊ မဖြစ်ဘူးလား ကျွန်တော်ကိုယ်တိုင်ကလည်း မရှင်းမလင်း ဖြစ်နေပြီ။ ဒါကြောင့် ဖြေကြားမယ့် ပုဂ္ဂိုလ်အနေနဲ့တော့ ကျွန်တော့်စကားကိုလည်း ကျေးဇူးပြုပြီးတော့ သေချာစွာ နားထောင် ပေးပြီးတော့ ဖြေကြားပေးဖို့ လိုပါလိမ့်မယ်လို့ ကျွန်တော် ထင်ပါတယ်။ ယခု တိုင်းဒေသကြီးနှင့် ယခင် အခေါ်မှာ တိုင်းအဆင့် တူသလား၊ မတူဘူးလား၊ တိုင်းဒေသကြီး၊ ယခင်က တိုင်းဒေသကြီးဆိုတာက ရန်ကုန်တိုင်း၊ မန္တလေးတိုင်း အခု တိုင်းဒေသကြီးလို့ ခေါ်နေပြီ။ အခု တိုင်းဆိုတာက ကျွန်တော်ပြောတဲ့အတိုင်း “ဝ” ကိုယ်ပိုင် အုပ်ချုပ်ခွင့်ဒေသကို တိုင်းလို့ ခေါ်တယ်။ ဒါကို ကျွန်တော် ပြောခြင်း ဖြစ်ပါတယ်။ အဆင့်တူသလား၊ မတူဘူးလားဆိုတာ၊ နောက် အခု ကျွန်တော် ဒီ “ဝ” တိုင်းနဲ့ ယခင်က ခေါ်တဲ့ ကျွန်တော်တို့ ခေါ်တဲ့ တိုင်းတွေနဲ့လည်း အဆင့်တူသလား၊ မတူဘူးလားဆိုတာ ဒုတိယမေးခွန်းအနေနဲ့ မေးခြင်း ဖြစ်ပါတယ်။ နောက် တစ်ခုကတော့ အစိုးရအဆက်ဆက်မှာ ပြည်နယ်နှင့်တိုင်းလို့ သုံးစွဲခဲ့ ပါတယ်။ ယခုကတော့ တိုင်းဒေသကြီးနှင့် ပြည်နယ်လို့ ဒီလိုပဲ သုံးစွဲထားတာကို တွေ့ရပါတယ်။ အဲဒါကြောင့် ဒေသကြီးဆိုတာက ပိုပြီးတော့ တစ်ဆင့်မြင့် ဖြစ်နေသလား။ တိုင်းဒေသကြီးနှင့် ပြည်နယ်အဆင့် တူသလား၊ မတူဘူးလားဆိုတာကိုလည်း သိချင်ပါတယ်။ နောက်ပြီးတော့ ဥက္ကဋ္ဌကြီး ကျွန်တော် ဆက်လက်ပြီးတော့ ကျွန်တော် မေးခွန်းသစ် တစ်ခု အနေနဲ့ မရှင်းမလင်းလို့ ပြည်နယ်ဒေသကြီးနဲ့ တိုင်းဒေသကြီး ခေါ်ဆိုရန်ရော အစီအစဉ် ရှိပါ သလားဆိုတာကိုလည်းပဲ မေးချင်ပါတယ်။ အားလုံးကို ကျေးဇူးတင်ပါတယ်။</speech>
<title>ရခိုင်ပြည်နယ်၊ မင်းပြားမြို့ အား လူဦးရေတိုးလာခြင်း၊ မြို့ဧရိယာကျယ်ပြန့်လာခြင်းတို့ကြောင့် ရပ်ကွက်(၃)ရပ်ကွက်မှ (၈)ရပ်ကွက်အထိ တိုးချဲ့ သတ်မှတ်ပေးရေးနှင့် စပ်လျဉ်းသည့်မေးခွန်း</title>
<speech type="speaker">ဆက်လက်ပြီး ရခိုင်ပြည်နယ် မဲဆန္ဒနယ်အမှတ်(၄)မှ ဦးမောင်စောဖြူ က ရခိုင်ပြည်နယ်၊ မင်းပြားမြို့ အား လူဦးရေတိုးလာခြင်း၊ မြို့ဧရိယာကျယ်ပြန့်လာခြင်းတို့ကြောင့် ရပ်ကွက်(၃)ရပ်ကွက်မှ (၈)ရပ်ကွက်အထိ တိုးချဲ့ သတ်မှတ်ပေးရေးနှင့် စပ်လျဉ်းတဲ့ မေးခွန်းကို မေးမြန်းဖို့ ဖြစ်ပါတယ်</speech>
<speech><mp id="124">ဦးမောင်စောဖြူ ရခိုင်ပြည်နယ် မဲဆန္ဒနယ်အမှတ်(၄)</mp>လေးစားအပ်ပါသော အမျိုးသားလွှတ်တော် ဥက္ကဋ္ဌနှင့်တကွ ဒုတိယဝန်ကြီး၊ လွှတ်တော်ကိုယ်စားလှယ်များ၊ ကိုယ်စိတ်နှစ်ဖြာ ကျန်းမာပါစေဟု ဆုတောင်းရင်း ဂါရဝပြု ပါတယ်။ ကျွန်တော်သည် ရခိုင်ပြည်နယ်၊ မဲဆန္ဒနယ်အမှတ်(၄)မှ ဦးမောင်စောဖြူဖြစ်ပါတယ်။ ကျွန်တော် မေးဖို့ မေးခွန်းက ရခိုင်ပြည်နယ်၊ မင်းပြားမြို့အား လူဦးရေ တိုးလာခြင်း၊ မြို့ဧရိယာ ကျယ်ပြန့်လာခြင်းတို့ကြောင့် ရပ်ကွက်(၃)ကွက်မှ (၈)ကွက်သို့ တိုးချဲ့ သတ်မှတ်ပေးရေးနှင့် ပတ်သက်တဲ့မေးခွန်း ဖြစ်ပါတယ်။ မင်းပြားမြို့ဟာ လေးမြို့မြစ်ရဲ့ လက်ဝဲဘက်ကမ်း��ှာ ရှိတဲ့ မြို့တစ်မြို့ ဖြစ်ပါတယ်။ စီးပွားရေးအားဖြင့် ဖွံ့ဖြိုးတိုးတက်တဲ့ မြို့ လည်း ဖြစ်ပါတယ်။ လေးမြို့မြစ်ရဲ့ မြစ်ညာမှ သစ်တွေ၊ ဝါးတွေ၊ တောထွက် သစ်တောထွက် ပစ္စည်းတွေ၊ အဲဒါတွေ ပေါများရောင်းဝယ်ဖောက်ကားတဲ့ မြို့လည်း ဖြစ်ပါတယ်။ လေးမြို့မြစ်ရဲ့ ဝဲ၊ ယာ ကမ်းခြေမှာရှိတဲ့ ကျေးရွာထွက်၊ ဥယျာဉ်ခြံမြေထွက် အသီးအနှံတွေကလည်း ပေါများတဲ့ ဒေသက ပစ္စည်းတွေ ဆုံရာ မြို့လည်း ဖြစ်ပါတယ်။ နောက်ပြီးတော့ ရန်ကုန်-တောင်ကုတ်-အမ်း-မင်းပြား အဲဒီလို လမ်းဆက်သွယ်ရေး ကောင်းတဲ့ မြို့တစ်မြို့လည်း ဖြစ်ပါတယ်။ မကွေး-မင်းဘူး-အမ်း-မင်းပြား အဲဒီလိုလည်း လမ်း ဆက်သွယ်လို့ ရှိပါတယ်။ နောက်ပြီးတော့ စစ်တွေ-ကျောက်တော်-မြောက်ဦး-မင်းပြား အဲဒီလို လမ်းပန်းဆက်သွယ်ရေးကောင်းတဲ့မြို့လည်း ဖြစ်ပါတယ်။ အဲဒီမြို့ဟာ အရင်တုန်းက ရပ်ကွက်(၃)ကွက်ထဲ ဖွဲ့စည်းပြီးတော့ ထားတဲ့မြို့ဖြစ်တယ်။ အခုကျတော့ လူဦးရေ များလာတယ်။ စီးပွားရေးအားဖြင့်လည်း တိုးတက်လာတယ်။ အဲဒီလို လူဦးရေ များလာတဲ့ အတွက်ကြောင့် အဲဒီ ရပ်ကွက်(၃)ကွက်ကို (၈)ကွက် တိုးဖို့အတွက်၊ တစ်နည်းအား ဖြင့်ပြောရင်တော့ ဈေးဟောင်းပိုင်း၊ အလယ်ပိုင်း၊ အောက်ရွာပိုင်း ဆိုပြီးတော့ ရပ်ကွက် (၃) ကွက်တည်း ရှိတယ်။ အဲဒါကို ဈေးဟောင်းပိုင်း မြို့သစ်ရပ်ကွက်၊ ဥက္ကာပျံရပ်ကွက်၊ အလယ်ပိုင်းကျတော့ကာ အလယ်ပိုင်း၊ ဦးစောဒင်ရပ်ကွက်၊ အောက်ပိုင်းကျတော့ကာ ပြည်တော်သာရပ်ကွက်၊ ပြည်တော်လှရပ်ကွက်၊ မင်းဗာကြီးရပ်ကွက်ဆိုပြီးတော့ အားလုံးပေါင်း (၈)ကွက်တိုးဖို့အတွက် မြို့သူ၊ မြို့သားတွေက ကျွန်တော့်အား တာဝန်ပေးပါတယ်။ အဲဒါကြောင့်မို့လို့ ဒီ(၃)ကွက်နဲ့ပတ်သက်လို့၊ (၃)ကွက်မှ(၈)ကွက် သို့ တိုးချဲ့ဖို့ ကိစ္စနဲ့ ပတ်သက်လို့ ကျွန်တော် ဒီမှာ မေးမြန်းခြင်းဖြစ်ပါတယ်။ မြို့မိမြို့ဖတွေက စာတမ်း တစ်ခု တင်ပါတယ်။ အဲဒီစာတမ်းကိုလည်း တင်ပြထားပါတယ်။ နောက်ပြီးတော့ မင်းပြားမြို့နယ်ရဲ့ လူဦးရေ၊ အိမ်ခြေစာရင်းကိုလည်း တင်ပေးထားပါတယ်။ မင်းပြားမြို့ ခွဲခြားအုပ်ချုပ်သင့်တဲ့ ရပ်ကွက်(၈)ကွက် လူဦးရေ၊ အိမ်ခြေစာရင်းကိုလည်း တင်ဖို့ ရှိပါတယ်။ မြို့မိမြို့ဖများရဲ့ ထောက်ခံချက်လက်မှတ်ကိုလည်း တင်ဖို့ ရှိပါတယ်။ အဲဒါကြောင့်မို့လို့ မြို့မိမြို့ဖရဲ့ ထောက်ခံချက်တွေ၊ တင်ပြချက်တွေအပေါ် မူတည်ပြီးတော့ ဒီမေးခွန်းကို မေးခြင်း ဖြစ်ပါတယ်။ ကျေးဇူးတင်ပါတယ်။</speech>
<speech type="speaker">မေးခွန်းများနဲ့ ပတ်သက်ပြီး ပြည်ထဲရေးဝန်ကြီးဌာန ဒုတိယဝန်ကြီးက တစ်ခုချင်း ဖြေကြားပေးဖို့ ဖြစ်ပါတယ်</speech>
<speech><agency id="89">ဗိုလ်မှူးချုပ်ကျော်ဇံမြင့် (ဒုတိယဝန်ကြီး၊ ပြည်ထဲရေးဝန်ကြီးဌာန)</agency>လေးစား အပ်ပါသော အမျိုးသားလွှတ်တော် ဥက္ကဋ္ဌကြီးနှင့်တကွ အမျိုးသားလွှတ်တော် ကိုယ်စားလှယ်များ၊ ဖိတ်ကြားထားသော ဧည့်သည်တော်များအားလုံးကို မင်္ဂလာအပေါင်းနဲ့ ပြည့်စုံပါစေလို့ ဦးစွာ ဆုတောင်းမေတ္တာပို့သအပ်ပါတယ်။ ကျွန်တော်ကတော့ ပြည်ထဲရေး ဝန်ကြီးဌာန၊ ဒုတိယဝန်ကြီး ဗိုလ်မှူးချုပ်ကျော်ဇံမြင့် ဖြစ်ပါတယ်။ ချင်းပြည်နယ် အမှတ် (၃) မဲဆန္ဒနယ် အမျိုးသားလွှတ်တော် ကိုယ်စားလှယ် ဦးပေါလ်ထန်ထိုင်း ရဲ့ ကျွန်တော်တို့ ယခု တိုင်းဒေသကြီးနှင့် ယခင်အခေါ်တိုင်း (Status)အဆင့် တူ/မတူ၊ တိုင်းဒေသကြီးနဲ့ ပြည်နယ် (Status) တူ/မတူနဲ့ ယခု ကိုယ်ပိုင်အုပ်ချုပ်ခွင့်ရ “ဝ”တိုင်းနဲ့ ယခင်တိုင်း အခေါ်များအဆင့် (Status) တူ/မတူ မေးခွန်းနဲ့ စပ်လျဉ်း၍ ကျွန်တော်က ပြန်လည်ဖြေကြားသွားမှာ ဖြစ်ပါတယ်။ ပြည်ထောင်စုသမ္မတမြန်မာနိုင်ငံတော် ဖွဲ့စည်းပုံအခြေခံဥပဒေ ပုဒ်မ ၉၊ ပုဒ်မခွဲ(က) မှာ ရှိရင်းစွဲတိုင်း (၇)တိုင်းကို တိုင်းဒေသကြီး(၇)ခုအဖြစ်လည်းကောင်း၊ ရှိရင်းစွဲ ပြည်နယ် (၇) ပြည်နယ်ကို ပြည်နယ် (၇) ပြည်နယ် အဖြစ်လည်းကောင်း၊ ပိုင်းခြားသတ်မှတ်သည်။ ထို တိုင်းဒေသကြီး (၇)ခုနဲ့ ပြည်နယ် (၇) ပြည် နယ်တို့ သည် အဆင့်အတန်း တူညီ ကြသည်လို့ဖော်ပြထားပြီးဖြစ်တဲ့အတွက် ယခုတိုင်းဒေသကြီးနဲ့ ယခင်အတိုင်းအဆင့်အတန်း တူညီမှု ရှိပါကြောင်းနဲ့ ကျွန်တော်တို့ ဖွဲ့စည်းပုံအခြေခံဥပဒေပုဒ်မ ၅၁၊ ပုဒ်မခွဲ (ဇ)မှာ တိုင်းဒေသကြီး တစ်ခု (သို့မဟုတ်) ပြည်နယ်တစ်ပြည်နယ်တွင် ကိုယ်ပိုင်အုပ်ချုပ်ခွင့်ရတိုင်း (သို့မဟုတ်) ကိုယ်ပိုင် အုပ်ချုပ်ခွင့်ရဒေသရှိပါက ကိုယ်ပိုင်အုပ်ချုပ်ခွင့်ရတိုင်း၊ ကိုယ်ပိုင်အုပ်ချုပ်ခွင့်ရ ဒေသနှင့် ခရိုင်များကို တိုင်းဒေသကြီး (သို့မဟုတ်) ပြည်နယ်အဖြစ် စုစည်းသည်လို့ ဖော်ပြ ပါရှိပြီးဖြစ်လို့ ယခု ကိုယ်ပိုင်အုပ်ချုပ်ခွင့်ရ “ဝ” တိုင်းနှင့် ယခင်ခေါ်ဝေါ်သုံးစွဲခဲ့သော တိုင်းများဟာ အဆင့်အတန်းတူညီမှု မရှိသည်ကို သိရှိရမှာ ဖြစ်ပါတယ်။ ဖွဲ့စည်းပုံအခြေခံဥပဒေ ပုဒ်မ ၉၊ ပုဒ်မခွဲ (ခ)မှာ ထိုတိုင်းဒေသကြီး(၇)ခုနှင့် ပြည်နယ် (၇) ပြည်နယ်တို့၏ အမည်များကို ရှိရင်းစွဲအတိုင်း ခေါ်ဆိုသုံးနှုန်းသည်လို့ ဖော်ပြ ပါရှိပြီး ၂၀၁၁ ခုနှစ်၊ စကားရပ်များ အစားထိုးခြင်းဆိုင်ရာ ဥပဒေအမှတ် ၁၁/၂၀၁၁၊ ပုဒ်မ ၂၊ ပုဒ်မခွဲ (တ)မှာ ပြည်နယ် (သို့ မဟုတ်) တိုင်းအေးချမ်းသာယာရေးနှင့် ဖွံ့ဖြိုးရေးကောင်စီ ဆိုတဲ့ စကားရပ်အစား တိုင်းဒေသကြီး (သို့မဟုတ်) ပြည်နယ်အစိုးရအဖွဲ့၊ ပုဒ်မ ၂၊ ပုဒ်မခွဲ(ထ) မှာ ပြည်နယ်(သို့မဟုတ်)တိုင်းအေးချမ်းသာယာရေးနှင့် ဖွံ့ဖြိုးရေးကောင်စီဥက္ကဋ္ဌ ဆိုတဲ့ စကားရပ် အစား တိုင်းဒေသကြီး (သို့ မဟုတ်) ပြည်နယ်ဝန်ကြီးချုပ်လို့ အစားထိုးသုံးစွဲဖို့ ပြဋ္ဌာန်းခဲ့ပြီး ဖြစ်ပါတယ်။ ယခင်အစိုးရအဆက်ဆက်မှာ ပြည်နယ်နဲ့တိုင်း လို့ သာ ရေးသားသုံးစွဲခဲ့ပေ မယ့်လည်း ယခုအခါ တိုင်းဒေသကြီးနဲ့ ပြည်နယ်ဆိုပြီး ရေးသားသုံးစွဲနေခြင်းမှာ ပြည်ထောင်စုသမ္မတမြန်မာနိုင်ငံတော်၊ ဖွဲ့စည်းပုံအခြေခံဥပဒေ ပုဒ်မ ၉၊ ပုဒ်မခွဲ(က)အရ ဆောင်ရွက်ရ ခြင်းဖြစ်ပြီး တိုင်းဒေသကြီးနဲ့ ပြည်နယ် အဆင့်အတန်းများသည်လည်း တူညီမှုရှိပါကြောင်း ရှင်းလင်းဖြေကြားအပ်ပါတယ်။ ဆက်လက်ပြီး ရခိုင်ပြည်နယ်အမှတ်(၄)မဲဆန္ဒနယ် အမျိုးသားလွှတ်တော် ကိုယ်စားလှယ် ဦးမောင်စောဖြူ ရဲ့ ရခိုင်ပြည်နယ်၊ မင်းပြားမြို့အား လူဦးရေတိုးလာခြင်း၊ မြို့ ဧရိယာ ကျယ်ပြန့်လာခြင်းတို့ကြောင့် ရပ်ကွက် (၃)ရပ်ကွက်မှ (၈)ရပ်ကွက်အထိ တိုးချဲ့ သတ်မှတ် ပေးရန် မေးခွန်းနဲ့စပ်လျဉ်း၍ ကျွန်တော်ကပဲ ဆက်လက်ဖြေကြားသွားမှာ ဖြစ်ပါတယ်။ လေးစားအပ်သော အမျိုးသားလွှတ်တော် ဥက္ကဋ္ဌကြီး ခင်ဗျား။ ရခိုင်ပြည်နယ်ဟာ ယခင်က ခရိုင် (၄)ခရိုင်၊ မြို့နယ်(၁၇) မြို့နယ်၊ မြို့နယ်ခွဲ (၃)ခု၊ မြို့ (၂၀) မြို့၊ ရပ်ကွက်(၁၃၃) ရပ်ကွက်၊ ကျေးရွာအုပ်စု (၁၀၄၀) အုပ်စု၊ ကျေးရွာပေါင်း(၃၈၆၀) ဖြင့် ဖွဲ့စည်းထားရှိခဲ့ရာမှ ပြည်ထဲရေးဝန်ကြီးဌာနရဲ့ (၂၄-၁၂-၂၀၁၂) ရက်စွဲပါ အမိန့်ကြော်ငြာစာဖြင့် စစ်တွေခရိုင်ကို မြောက်ဦးခရိုင်နှင့် စစ်တွေခရိုင်အဖြစ် တိုးချဲ့ဖွဲ့စည်းခဲ့သဖြင့် လက်ရှိအခြေအနေ၌ ရခိုင် ပြည်နယ်မှာ ခရိုင် (၅)ခရိုင်၊ မြို့နယ် (၁၇) မြို့နယ်၊ မြို့နယ်ခွဲ(၃)ခု၊ မြို့ (၂၀) မြို့၊ ရပ်ကွက် (၁၃၃) ရပ်ကွက်၊ ကျေးရွာအုပ်စု (၁၀၄၀)အုပ်စု၊ ကျေးရွာ(၃၈၆၀)ရွာတို့ဖြင့် ဖွဲ့စည်းထားရှိ ပြီး ဖြစ်ပါတယ်။ မင်းပြားမြို့နယ်ဟာ ယခင်က စစ်တွေခရိုင်အတွင်း ပါရှိခဲ့သော်လည်း ယခုအခါ မြောက်ဦးခရိုင်အတွင်း တည်ရှိပြီး မြို့ (၁) မြို့၊ ရပ်ကွက်(၃)ရပ်ကွက်၊ ကျေးရွာ အုပ်စု (၆၂)အုပ်စု၊ ကျေးရွာ (၂၆၉)ရွာတို့ ဖြင့် ဖွဲ့စည်းထားရှိပါတယ်။ ရခိုင်ပြည်နယ်၊ မြောက်ဦးခရိုင်၊ မင်းပြားမြို့နယ်၊ မင်းပြားမြို့ဟာ ဈေးဟောင်း ပိုင်းရပ်ကွက်၊ အလယ်ပိုင်းရပ်ကွက်နှင့် အောက်ရွာပိုင်းရပ်ကွက်ဟူ၍ ရပ်ကွက် (၃)ရပ်ကွက် တို့ ဖြင့် ဖွဲ့စည်းထားရှိရာ ဈေးဟောင်းပိုင်းရပ်ကွက်မှာ အိမ်ခြေ (၁၆၄၂)၊ အိမ်ထောင်စု (၁၇၂၄)၊ လူဦးရေ(၉၃၉၃)၊ အကျယ်အဝန်းအားဖြင့် (၃၅၁)ဧက ရှိပါတယ်။ အလယ်ပိုင်း ရပ်ကွက်မှာ အိမ်ခြေ(၉၄၄)၊ အိမ်ထောင်စု (၉၆၅)၊ လူဦးရေ(၅၃၀၄)၊ အကျယ်အဝန်း (၆၁၃)ဧကနှင့် အောက်ရွာပိုင်း ရပ်ကွက်မှာ အိမ်ခြေ (၁၅၀၀)၊ အိမ်ထောင်စု(၁၅၅၁)၊ လူဦးရေ(၈၅၀၀)၊ အကျယ်အဝန်းအားဖြင့် (၁၀၀၁) ဧက အသီးသီး တည်ရှိသည့် အတွက် ကြောင့် လက်ရှိ ရပ်ကွက်များသည် ဧရိယာကျယ်ပြန့်ခြင်း၊ လူဦးရေ တိုးပွားလာခြင်းတို့ ကို စိစစ်တွေ့ရှိရသဖြင့် အဆိုပါ (၃)ရပ်ကွက်အား ရပ်ကွက် (၈)ရပ်ကွက်အဖြစ် တိုးချဲ့ဖွဲ့စည်း မည်ဆိုပါက ရပ်ကွက်အုပ်ချုပ်ရေးမှူးများအနေဖြင့် ရပ်ကွက်နေပြည်သူများရဲ့ အုပ်ချုပ်ရေး၊ စီမံခန့်ခွဲရေး၊ စီးပွားရေး၊ ပညာရေးနှင့် ကျန်းမာရေးစတဲ့ လူမှုရေးဆိုင်ရာကိစ္စရပ်များကို ပိုမိုထိရောက် မြန်ဆန်စွာ ဆောင်ရွက်နိုင်မည့်အပြင် အခြေခံကိန်း ဂဏန်းစာရင်းဇယားများကောက်ယူရာမှာလည်း အချိန်နှင့်တစ်ပြေးညီ ဆောင်ရွက်ပြီးစီးနိုင်မှာဖြစ်ပြီး ရပ်ကွက် (၈)ရပ်ကွက်အဖြစ် တိုးချဲ့ဖွဲ့စည်းသွားမည်ဖြစ်ကြောင်း ရခိုင်ပြည်နယ်၊ အထွေထွေအုပ်ချုပ်ရေး ဦးစီးဌာန၊ ပြည်နယ်အုပ်ချုပ်ရေးမှူးမှ တင်ပြလာခဲ့ပါတယ်။ ပြည်ထောင်စုသမ္မမြန်မာနိုင်ငံတော်၊ ဖွဲ့စည်းပုံအခြေခံဥပဒေပုဒ်မ ၅၄ မှာ သက်ဆိုင်ရာ တိုင်းဒေသကြီး၊ ပြည်နယ်၊ ကိုယ်ပိုင်အုပ်ချုပ်ခွင့်ရတိုင်း (သို့ မဟုတ်) ကိုယ်ပိုင် အုပ်ချုပ်ခွင့်ရဒေသ အတွင်းမှာ ရှိသော ကျေးရွာ၊ ကျေးရွာအုပ်စု၊ ရပ်ကွက်၊ မြို့၊ မြို့နယ် (သို့မဟုတ်) ခရိုင်နယ်နိမိတ်များ ပြင်ဆင်ရန်၊ ဖွဲ့စည်းရန် (သို့ မဟုတ်) အမည်ပြောင်းလဲရန် ပေါ်ပေါက်လာလျှင် သက်ဆိုင်ရာ တိုင်းဒေသကြီး (သို့မဟုတ်) ပြည်နယ်ဝန်ကြီးချုပ်က နိုင်ငံတော်သမ္မတထံ ထောက်ခံတင်ပြပြီး နိုင်ငံတော်သမ္မတက လိုအပ်သလို ဆောင်ရွက်ပေး ရမည် ဟု ဖော်ပြထားရှိပါတယ်။ ရပ်ကွက်များ တိုးချဲ့ ဖွဲ့စည်းနိုင်ရန်အတွက် ဖွဲ့စည်းပုံ အခြေခံဥပဒေပုဒ်မ ၅၄ နဲ့ အညီ ရခိုင်ပြည်နယ် အထွေထွေအုပ်ချုပ်ရေးဦးစီးဌာန၊ ပြည်နယ်အုပ်ချုပ်ရေးမှူးရဲ့ ကွင်းဆင်းစစ်ဆေးချက် အစီရင်ခံစာ၊ ရခိုင်ပြည်နယ်အစိုးရ အဖွဲ့ အစည်းအဝေးမှတ်တမ်း၊ ရခိုင်ပြည်နယ်ဝန်ကြီးချုပ်ရဲ့ ထောက်ခံချက်တို့နှင့်အတူ အမှုတွဲတည်ဆောက်ပြီး နိုင်ငံတော်သမ္မတထံ ခွင့်ပြုချက်တောင်းခံတင်ပြ ဆောင်ရွက်လျက် ရှိပါတယ်။ လုပ်ထုံးလုပ်နည်းများအရ နိုင်ငံတော်သမ္မတရုံးက ကျေးရွာ၊ ကျေးရွာအုပ်စု၊ ရပ်ကွက်၊ မြို့၊ မြို့နယ်ခွဲ၊ မြို့နယ်ဖွဲ့စည်းခြင်း၊ ပြင်ဆင်ခြင်းတို့နှင့် ပတ်သက်ပြီး သဘောထား ပြန်လည် တင်ပြရန် ပြည်ထဲရေးဝန်ကြီးဌာန၊ ပြည်ထောင်စုဝန်ကြီးထံသို့ အကြောင်းကြားလာပါက ပြည်ထဲရေးဝန်ကြီးဌာန၊ ပြည်ထောင်စုဝန်ကြီးက ပြောင်းလဲပြင်ဆင်ဖွဲ့စည်းမည့်ကိစ္စကို ခွင့်ပြု သင့်/မသင့် သဘောထားနှင့်အတူ နိုင်ငံတော်သမ္မတရုံးကို ပြန်လည်တင်ပြဆောင်ရွက်သွား ရမှာဖြစ်ပါတယ်။ နိုင်ငံတော်သမ္မတရုံးက လုပ်ထုံးလုပ်နည်းနဲ့အညီ ပြည်ထောင်စုအစိုးဖွဲ့ကို ဆက်လက်တင်ပြရန် အကြောင်းကြားလာပါက ပြည်ထဲရေးဝန်ကြီးဌာန၊ အထွေထွေ အုပ်ချုပ်ရေးဦးစီးဌာန(ရုံးချုပ်)က သက်ဆိုင်ရာ အထောက်အထားများကို ပြည့်စုံစွာ ပြုစုပြီး ပြည်ထောင်စုအစိုးရအဖွဲ့ အစည်းအဝေးသို့ အမှာစာပေးပို့ တင်ပြရမှာ ဖြစ်ပါတယ်။ ပြည်ထောင်စုအစိုးရအဖွဲ့မှ သဘောတူကြောင်း အစည်းအဝေးဆုံးဖြတ်ချက်ကို ပြည်ထဲရေးဝန်ကြီး ဌာနသို့ အကြောင်းကြားလာပါက အမိန့်ကြော်ငြာစာ ထုတ်ပြန်ပေးသွားရမှာ ဖြစ်ပါတယ်။ ရခိုင်ပြည်နယ်အတွင်း စစ်တွေခရိုင်ကို မြောက်ဦးခရိုင်နှင့် စစ်တွေခရိုင်အဖြစ် ပြင်ဆင်ဖွဲ့စည်းနိုင်ရန် ညွှန်ကြားချက်နှင့်အညီ အမှုတွဲပြုစု၍ ရခိုင်ပြည်နယ်အစိုးရအဖွဲ့မှ ၂၉-၁၀-၂၀၁၂ ရက်စွဲပါ စာအမှတ်၊ ၁၁/၁-၁/ အစိုးရ(ရခိုင်) ဖြင့် နိုင်ငံတော်သမ္မတရုံးကို တင်ပြခဲ့ပြီး ဥပဒေ၊ လုပ်ထုံးလုပ်နည်းများနှင့်အညီ အဆင့်အဆင့် ဆောင်ရွက်ခဲ့တဲ့အတွက် ပြည်ထောင်စုသမ္မတ မြန်မာနိုင်ငံတော်၊ ပြည်ထောင်စုအစိုးရအဖွဲ့မှ ၁၃-၁၂-၂၀၁၂ ရက်စွဲပါ စာအမှတ်၊ ၆/၂၅၇/ အဖရ(၄၅/၂၀၁၂)ဖြင့် သဘောတူညီချက်အရ ရခိုင်ပြည်နယ် အတွင်းမှာရှိတဲ့ စစ်တွေခရိုင်အား မြောက်ဦးခရိုင်နှင့် စစ်တွေခရိုင်အဖြစ် အမိန့်ကြော်ငြာစာ ထုတ်ပြန်၍ ဖွဲ့စည်း နိုင်ခဲ့ပြီး ဖြစ်ပါတယ်။ သို့ ဖြစ်ပါ၍ ရခိုင်ပြည်နယ်၊ မြောက်ဦးခရိုင်၊ မင်းပြားမြို့နယ်၊ မင်းပြားမြို့ကို ရပ်ကွက်(၃)ရပ်ကွက်မှ ရပ်ကွက်(၈)ရပ်ကွက်အထိ တိုးချဲ့ဖွဲ့စည်းနိုင်ရေးအတွက် အထက်ပါ လုပ်ထုံးလုပ်နည်းများနှင့်အညီ အဆင့်ဆင့် တင်ပြဆောင်ရွက်နိုင်ပါကြောင်း ပြန်လည် ရှင်းလင်းဖြေကြား အပ်ပါတယ်။ အားလုံးကို ကျေးဇူးတင်ပါတယ်။</speech>
<speech type="speaker">ဆက်လက်ပြီး လွှတ်တော်ကိုယ်စားလှယ် (၃) ဦး က မေးမြန်းတဲ့ မေးခွန်းတွေဟာ ဆောက်လုပ်ရေးဝန်ကြီးဌာန၊ ဒုတိယဝန်ကြီး တစ်ဦးတည်းက ဖြေကြားရမယ့် မေးခွန်းတွေ ဖြစ်ပါတယ်။ လွှတ်တော်ကိုယ်စားလှယ်တွေက သက်ဆိုင်ရာ မေးခွန်းများကို တစ်ဆက်တည်း မေးမြန်းပြီးမှ ဒုတိယဝန်ကြီးက တစ်ခုခြင်း ဖြေကြားပေးဖို့ ဖြစ်ပါတယ်</speech>
<title>ဧရာဝတီတိုင်းဒေသကြီး၊ ကြိမ်ပင်ဆည်-ဓနုဖြူ-ဇလွန်-ဟင်္သာတလမ်းအား မည်သည့်ခုနှစ်တွင် အကောင်အထည်ဖော်ဆောင်ရွက်ပေးမည်ကို သိရှိလိုခြင်းနှင့် စပ်လျဉ်းသည့်မေးခွန်း</title>
<speech type="speaker">ပထမဦးစွာ ဧရာဝတီတိုင်းဒေသကြီး၊ မဲဆန္ဒနယ်အမှတ် (၄)မှ ဦးညွန့်လှိုင် က ဧရာဝတီတိုင်းဒေသကြီး၊ ကြိမ်ပင်ဆည်-ဓနုဖြူ -ဇလွန်-ဟင်္သာတလမ်းအား မည်သည့်ခုနှစ်တွင် အကောင်အထည်ဖော် ဆောင်ရွက်ပေးမည်ကို သိရှိလိုခြင်းနှင့် စပ်လျဉ်းတဲ့ မေးခွန်းကို မေးမြန်းဖို့ ဖြစ်ပါတယ်</speech>
<speech><mp id="160">ဦးညွန့်လှိုင်၊ ဧရာဝတီတိုင်းဒေသကြီး မဲဆန္ဒနယ်အမှတ်(၄)</mp>လေးစားအပ်ပါ သော အမျိုးသားလွှတ်တော် ဥက္ကဋ္ဌကြီးနှင့်တကွ ပြည်ထောင်စု ဒုတိယဝန်ကြီးများ၊ အမျိုးသား လွှတ်တော်ကိုယ်စားလှယ်များနဲ့ ဧည့်သည်တော်များ မင်္ဂလာပါလို့ ဦးစွာပထမ နှုတ်ခွန်းဆက်သ ဂါရဝပြု အပ်ပါတယ်။ ကျွန်တော်ကတော့ ဧရာဝတီတိုင်းဒေသကြီး မဲဆန္ဒနယ်အမှတ် (၄)မှ အမျိုးသားလွှတ်တော် ကိုယ်စားလှယ် ဦးညွန့်လှိုင် ဖြစ်ပါတယ်။ ကျွန်တော်တို့ ဧရာဝတီတိုင်းဒေသကြီးမှာရှိတဲ့ ကြိမ်ပင်ဆည်-ဓနုဖြူ -ဇလွန်ဟင်္သာတလမ်းဟာ ၂၀၁၃-၂၀၁၄ ခုနှစ်တွင် JICA ODA (Loon) ရရှိရေးအတွက် ဧရာဝတီတိုင်း ဒေသကြီးဝန်ကြီးချုပ်၊ အစိုးရအဖွဲ့ တို့နှင့် ပြည်ထောင်စုအစိုးရမှ သက်ဆိုင်ရာဝန်ကြီးများ၊ ဝန်ကြီးဌာနနှင့် ညှိနှိုင်းဆောင်ရွက်ထားရှိပြီးဖြစ်သည်ကို သိရှိရပါတယ်။ ဒါကြောင့်မို့လို့ ကြိမ်ပင်ဆည်-ဓနုဖြူ -ဇလွန်-ဟင်္သာတလမ်းဟာ မည်သည့်လမ်းအမျိုးအစား၊ မည်သည့်ခုနှစ်တွင် အကောင်အထည်ဖော် ဆောင်ရွက်မည်ကို ဒေသခံပြည်သူများက သိရှိလိုပါသဖြင့် ဥက္ကဋ္ဌကြီးမှ တစ်ဆင့်မေးမြန်းရခြင်း ဖြစ်ပါတယ်။ ကျေးဇူးတင်ပါတယ်။</speech>
<title>ဂန့်ဂေါမြို့နယ်ဂန့်ဂေါ-ရွာစည်-လာပို့-မြင်းဇာ-ကန်-တောင်ခင်ရန်-ရွှေဘို-မြောက်ခင်ရန်း ယခင် ဂန့်ဂေါ-ကလေး ပ.ဆ.င လမ်းမကြီးဟောင်းနှင့် ဂန့်ဂေါ-ပျား-ရှောက်ပင်-ပန်းထိပ်-ခေါက်ခွဲမင်းရွာ-မောလယ်ကားလမ်းအား ပြန်လည်ပြုပြင်ပေးရန် အစီအစဉ် ရှိ/မရှိနဲ့ စပ်လျဉ်းသည့်မေးခွန်း</title>
<speech type="speaker">မကွေးတိုင်းဒေသကြီး မဲဆန္ဒနယ်အမှတ်(၁၂)မှ ဦးလှဆွေ က ဂန့်ဂေါမြို့နယ်ဂန့်ဂေါ-ရွာစည်-လာပို့-မြင်းဇာ-ကန်-တောင်ခင်ရန်-ရွှေဘို-မြောက်ခင်ရန်း ယခင် ဂန့်ဂေါ-ကလေး ပ.ဆ.c လမ်းမကြီးဟောင်းနှင့် ဂန့်ဂေါ-များ-ရှောက်ပင်-ပန်းထိပ်-ခေါက်မင်းရွာ-မောလယ်ကားလမ်းအား ပြန်လည်ပြုပြင်ပေးရန် အစီအစဉ် ရှိ/မရှိနဲ့ စပ်လျဉ်းတဲ့ မေးခွန်းကို မေးမြန်းဖို့ ဖြစ်ပါတယ်</speech>
<speech><mp id="96">ဦးလှဆွေ၊ မကွေးတိုင်းဒေသကြီး မဲဆန္ဒနယ်အမှတ်(၁၂)</mp>လေးစားအပ်ပါသော အမျိုးသားလွှတ်တော် ဥက္ကဋ္ဌ ကြီးနှင့်တကွ ကြွရောက်လာသော ပြည်ထောင်စုဝန်ကြီးများ၊ အမျိုးသားလွှတ်တော် ကိုယ်စားလှယ်များအားလုံး ကျက်သရေမင်္ဂလာအပေါင်းနှင့် ပြည့်စုံတော် မူကြပါစေလို့ ဦးစွာပထမ နှုတ်ခွန်းဆက်သ ဂါရဝပြုအပ်ပါတယ်။ ကျွန်တော်မေးချင်တဲ့ မေးခွန်းကတော့ မကွေးတိုင်း၊ ဂန့်ဂေါမြို့နယ် ဂန့်ဂေါရွာစည်-လာပို့ - မြင်းဇာ-ကန်-တောင်ခင်ရန်း-ရွှေဘို-မြောက်ခင်ရန်း ဒီလမ်းမကြီးဟာ အရင်တုန်းက ကျွန်တော်တို့ ပ.ဆ. လမ်းမကြီး ဖြစ်ပါတယ်။ လမ်းမကြီးက အဲဒီကနေမှ ကျွန်တော်တို့ ၁၉၉၆ ခုနှစ် ဝန်းကျင်မှာ မြစ်သာမြစ်ရဲ့ အရှေ့ဘက်ကမ်းကနေ စိုင်ဒူး တံတားကို ဖြတ်ပြီးတော့ အနောက်ဘက်ကမ်းကို လမ်းမကြီးက ပြောင်းသွားတဲ့အခါမှာ လက်ရှိလမ်းမကြီးကတော့ မြစ်သာမြစ် အနောက်ဘက်ကမ်းမှာ ဂန့်ဂေါ-ကလေးလမ်းမကြီး ဖြစ်ပါတယ်။ နောက်တစ်ခါ ဂန့်ဂေါရဲ့ တောင်ဘက်ပိုင်း ဖြစ်တဲ့ ထီးလင်းနဲ့ ဂန့်ဂေါဆက်သွယ် တဲ့လမ်းဟာလည်း ယခင်လမ်းဟောင်း ဖြစ်တဲ့ ဒီ ဂန့်ဂေါ-လား-ရှောက်ပင်-ပန်းထိပ်-ခေါက်မူမင်းရွာ-မောလယ်ပေါ့၊ အဲဒီကနေ ထီးလင်းကိုသွားတဲ့ လမ်းမကြီး ဖြစ်ပါတယ်။ ဒီလမ်းမကြီးတွေဟာ ခုချိန်မှာတော့ ရေမျက်နီ ကနေ ဖြတ်တဲ့လမ်းက အသစ်ပေါ်လာပြီ ဖြစ်တဲ့ အတွက်ကြောင့် ဒီလမ်းကြီးဟာ အခုတော့ ပ.ဆ.C လမ်း ကြီး မဟုတ်တော့တဲ့သဘော ဖြစ်သွားပါတယ်။ ဖြစ်ပေမယ့်လို့ ဒီလမ်းမကြီးဟာ နဂိုကတည်းက ကျွန်တော်တို့ ချောက် (၉) ချောက်ကြီးတွေ၊ တကယ့်ကတ္တရာ တချို့နေရာမှာ ကျန်တာလေးတွေ ရှိပါသေးတယ်။ အဲဒီလိုမျိုး လမ်းဟောင်းကြီးဖြစ်တော့ ဒီလမ်းကြီးကို ကျွန်တော့်အနေနဲ့ အင်မတန် နှမြော ပါတယ်။ နှမြောပြီးတော့ အဲဒီဟာက နဂိုတုန်းက Locdl အနေနဲ့ သုံးထားတာဖြစ်တဲ့ အတွက်ကြောင့် ရွာစဉ်ဆက်ပြီးတော့ ရှိနေတဲ့အတွက်ကြောင့်မို့လို့ ဒီ ရွာတွေဟာ ဒီလမ်းကို လက်ရှိအသုံးပြုလျက် ရှိပါတယ်။ အခု အဲဒီလမ်းတွေပေါ်မှာ နဂိုတုန်းက လမ်းဟောင်း လမ်းမကြီး ဖြစ်တဲ့အတွက် ကြောင့်မို့လို့ Double-Single တို့ Single-Single တို့ နှစ်ထပ်ဘေလီသံပေါင် တံတားကြီး တွေဟာလည်း အခုထိ အကောင်းပကတိ ရှိနေပါသေးတယ်။ ဒီ Approach ဖြစ်တဲ့ ကမ်းကပ်ခုံတွေဘက် အနည်းငယ် ပြင်လိုက်ရုံနဲ့ အထဲထဲကကြမ်းခင်းတွေ အနည်းငယ် ပြင်လိုက်ရုံနဲ့ ဒါဟာ Locdl မှာ ကောင်းကောင်းသွားလို့ရတဲ့ လမ်းတွေအဖြစ် ဖြစ်သွားမှာ ဖြစ်ပါတယ်။ အဲဒီတော့ အဲဒီမှာ ကျွန်တော်တို့ ရွာတွေကတော့ ခုချိန်မှာ ဒီလမ်းတွေကို မိမိ အစီအစဉ်နဲ့ မိမိ ပြန်ပြင်ပြီးတော့ နှစ်စဉ် နှစ်စဉ် ပွင့်လင်းရာသီမှာ ပြင်ကြပေမယ်လို့ ရွာတွေ သိပ်ပြီးတော့ စီးပွားမဖြစ်တဲ့ နှစ်တွေကျရင်၊ ပဲတွေ၊ နှမ်းတွေ မရတဲ့ နှစ်တွေ ကျရင်လည်း သူတို့ က မလုပ်နိုင်တဲ့အတွက်ကြောင့် တဖြည်းဖြည်းနဲ့ လမ်းမကြီးဟာ ပျက်စီး လာတာကို ကျွန်တော့်အနေနဲ့ တွေ့ရပါတယ်။ ဝမ်းနည်းဖို့ ပိုကောင်းတာကတော့ ဒီဘေလီ တံတားတွေကို မသုံးတော့တဲ့ အခါကျတော့ လူကြီးတွေကလည်း အဲဒီလမ်းကို မသွားတော့ ဘူး။ လမ်းမကြီးအတိုင်းပဲ သွားကြတဲ့အခါကျတော့ လမ်းသစ်ကြီးအတိုင်း သွားကြတဲ့အခါ ဒီမှာရှိတဲ့ ဘေလီသံပေါင်တွေကို ဖြုတ်ပြီးတော့ တခြားလုပ်ငန်းတွေမှာ သုံးတာတွေ ကျွန်တော့် အနေနဲ့ တွေ့နေရပါတယ်။ ဒါတွေကို အချိန်မီ ပြုပြင် ထိန်းသိမ်းလိုက်မယ်။ ဟုတ်လား ဘတ်ဂျက်ကလည်း တကယ့်လမ်းသစ်ကြီး ဖောက်သလို ကုန်မှာမဟုတ်တဲ့အတွက်ကြောင့် မူလအမာခံ ရှိပြီးသား ဖြစ်တဲ့အတွက်ကြောင့် ဒါလေးကို ပြန်ပြီးတော့လုပ်လိုက်မယ်ဆိုရင် ဒေသမှာရှိတဲ့ ရွာတွေဟာ အဲဒီ ဂန့်ဂေါကနေ ထီးလင်း၊ ဂန့်ဂေါကနေ ကလေးသွားတဲ့ မူလလမ်းဟောင်းကြီးကိုသာ ပြန်ပြီးတော့ ပြုပြင်ပေးမယ်ဆိုရင် ဘတ်ဂျက်၊ ရန်ပုံငွေ အနည်းငယ်နဲ့ Locdl ဒေသခံများ လွယ်လွယ်ကူကူ သွားလို့ ရတဲ့ လမ်းမကြီးတစ်ခုအဖြစ် ဆက်လက်ရပ်တည်နိုင်မှာ ဖြစ်တဲ့ အတွက်ကြောင့် ကျွန်တော့်အနေနဲ့ ဒီမေးခွန်းကို မေးမြန်း ရခြင်း ဖြစ်ပါတယ်။ ကျေးဇူးတင် ပါတယ်။</speech>
<title>နေပြည်တော်ဒေသ မြို့နယ်များအတွင်း ရန်ကုန်-မန္တလေး အမြန်လမ်းမကြီးအောက်တွင် ဖြတ်သန်းဖောက်လုပ်ထားသော မြေအောက်မြောင်း(Box Culvert)များအား ရာသီမရွေး သွားလာ နိုင်ရေးအတွက် ပြုပြင်ပေးရန် အစီအစဉ် ရှိ/မရှိ စပ်လျဉ်းသည့်မေးခွန်း</title>
<speech type="speaker">မန္တလေးတိုင်းဒေသကြီး၊ မဲဆန္ဒနယ်အမှတ်(၁၀)မှ ဦးခင်မောင်ဌေး က နေပြည်တော်ဒေသ မြို့နယ်များအတွင်း ရန်ကုန်-မန္တလေး အမြန်လမ်းမကြီး အောက်တွင် ဖြတ်သန်းဖောက်လုပ်ထားသော မြေအောက်မြောင်း(Box Culvert)များအား ရာသီမရွေးသွားလာ နိုင်ရေးအတွက် ပြုပြင်ပေးရန် အစီအစဉ် ရှိ/မရှိ စပ်လျဉ်းတဲ့ မေးခွန်းကို မေးမြန်းဖို့ ဖြစ်ပါတယ်</speech>
<speech><mp id="106">ဦးခင်မောင်ဌေး၊ မန္တလေးတိုင်းဒေသကြီး မဲဆန္ဒနယ်အမှတ်(၁၀)</mp>လေးစားရ ပါသော အမျိုးသားလွှတ်တော် ဥက္ကဋ္ဌကြီးနှင့် ဒုတိယဝန်ကြီးများ၊ လွှတ်တော် ကိုယ်စားလှယ် များအားလုံး ကိုယ်စိတ်နှစ်ဖြာ ကျန်းမာချမ်းသာပါစေလို့ ဦးစွာဆုတောင်း မေတ္တာပို့သအပ် ပါတယ်။ ကျွန်တော်ကတော့ မန္တလေးတိုင်းဒေသကြီး၊ မဲဆန္ဒနယ်မြေအမှတ်(၁၀)က အမျိုးသား လွှတ်တော်ကိုယ်စားလှယ် ဦးခင်မောင်ဌေး ဖြစ်ပါတယ်။ ကျွန်တော့်အနေနဲ့ နေပြည်တော် ဒေသမှာရှိတဲ့ မြို့နယ်များအတွင်း ဖြတ်သန်းဖောက်လုပ်ထားတဲ့ ရန်ကုန်-မန္တလေး အမြန် လမ်းမကြီးအောက်မှ ဖြတ်ပြီးဖောက်လုပ်ထားတဲ့ မြေအောက် မြောင်းဖြစ်တဲ့ (Box Culvert) များအား ရာသီမရွေးသွားလာနိုင်ရန်အတွက် ပြုပြင်ပေးရန် အစီအစဉ် ရှိ/မရှိ သိရှိလိုပါကြောင်း နဲ့ ပတ်သက်ပြီးတော့ လွှတ်တော်ဥက္ကဋ္ဌကြီးမှတစ်ဆင့် မေးမြန်းသွားမှာ ဖြစ်ပါတယ်။ လေးစားရပါသော ဥက္ကဋ္ဌကြီး ခင်ဗျာ။ ကျွန်တော်တို့ ရန်ကုန်-မန္တလေးအမြန် လမ်းမကြီး ဖောက်လုပ်ရာမှာ နေပြည်တော်ဒေသရှိ မြို့နယ်များဖြစ်ကြတဲ့ လယ်ဝေးမို့နယ်၊ ဒက္ခိဏသီရိမြို့နယ်နဲ့ ဥတ္တရသီရိမြို့နယ်များကို ဖြတ်သန်းပြီးတ���ာ့မှ ဖောက်လုပ်ထား ပါတယ်။ ရန်ကုန်-မန္တလေးအမြန်လမ်းမကြီး ဖောက်လုပ်ခြင်းအတွက် ယခုအခါမှာ ခရီးသွား ပြည်သူများ ခရီးသွားလာရာမှာ လွန်စွာမှ အဆင်ပြေလျက် ရှိပါတယ်။ သို့ သော်လည်းပဲ နေပြည်တော်ဒေသမှာရှိတဲ့ လယ်ဝေးမြို့နယ်၊ ဒက္ခိဏသီရိမြို့နယ်နဲ့ ဥတ္တရသီရိ မြို့နယ်များ အတွင်း ဖြတ်သန်းဖောက်လုပ်ထားတဲ့ ရန်ကုန်-မန္တလေးအမြန်လမ်းမကြီးရဲ့ အနောက်ဘက်ခြမ်း ဒေသများမှာ ကျေးရွာပေါင်း(၂၅)ရွာ ရှိပြီးတော့မှ ကျေးလက်နေပြည်သူများအနေနဲ့ အမြန် လမ်းမကြီးအား ဖြတ်သန်းသွားလာခွင့် မရှိ ကြပါဘူး။ ရန်ကုန်-မန္တလေးအမြန်လမ်းမကြီး ဖောက် လုပ်စဉ်ကလည်း လမ်းမကြီးအောက်မှ Under Pass şę obesowS:63€: (Box Culvert) op:Gədəégošev:003:8: လယ်ဝေးမြို့နယ်နှင့် ဒက္ခိဏသီရိမြို့နယ်များ၏ အနောက်ဘက်ခြမ်းမှာနေထိုင်ကြတဲ့ ကျေးလက်နေ ပြည်သူများအနေနဲ့ မြေအောက်မြောင်း ဖြစ်တဲ့ Box Culvert များကိုသာ အားကိုးပြီး ကျောင်းသား၊ ကျောင်းသူများ ကျောင်းတက်ရခြင်း၊ တောင်သူများ စိုက်ပျိုးရာမှ ထွက်ရှိလာတဲ့ သီးနှံများကို မြို့များသို့ တင်ပို့ရောင်းချရခြင်း၊ မကျန်းမမာဖြစ်နေကြတဲ့ လူနာများကို မြို့နယ် များရဲ့ ဆေးရုံများသို့ ပို့ဆောင်ရခြင်းများကို အဓိကအားထားပြီးတော့ ကျွန်တော်တို့ အသုံးပြု သွားလာနေကြရပါတယ်။ အဲဒါကြောင့် လေးစားရပါသော ဥက္ကဋ္ဌကြီးခင်ဗျား။ ကျွန်တော်တို့ ရန်ကုန်-မန္တလေး အမြန်လမ်းမကြီးအောက်မှ ဖြတ်ပြီး ဖောက်လုပ်ဆောင်ရွက်ထားတဲ့ မြေအောက်မြောင်း (Box Culvert) များမှာ လမ်းမြေသားရဲ့ အနိမ့်ပိုင်းမှာ ဖြစ်နေတဲ့အတွက် မိုးတွင်းကာလမှာ ရေထွက်မြောင်း မရှိသဖြင့် ရေများဝပ်နေခြင်း၊ ရွှံ့ဗွက်များကြောင့် သွားလာ၍မရနိုင် လောက်အောင် ပြည်သူများအနေနဲ့ သွားလာရန် အခက်အခဲများနှင့် ကြုံတွေ့နေရပါ တယ်။ သို့ ပါ၍ ကျွန်တော့်အနေနဲ့ မေးခွန်းမေးမြန်းလိုတာကတော့ နေပြည်တော်ဒေသ လယ်ဝေးမြို့နယ်နှင့် ဒက္ခိဏမြို့နယ်အတွင်း အမြန်လမ်းမကြီးအောက်မှ ဖြတ်ပြီးဖောက်လုပ် ထားတဲ့ မြေအောက်မြောင်း (Box Culvert) များအား ကျေးလက်နေပြည်သူများလွှတ်တော်ဥလုပ်ရေးဝန်ကြီးများ၊ အထူးအဆင်ပြေစွာ ရာသီမရွေး သွားလာနိုင်ရေး ပြုပြင်ဆောင်ရွက်ပေးရန် အစီအစဉ် ရှိ/မရှိ သိရှိလိုပါကြောင်း ဥက္ကဋ္ဌကြီးမှတစ်ဆင့် မေးမြန်းအပ်ပါတယ် ခင်ဗျာ။ အားလုံးကို ကျေးဇူး တင်ပါတယ်။</speech>
<speech type="speaker">မေးခွန်းများနဲ့ ပတ်သက်ပြီး ဆောက်လုပ်ရေးဝန်ကြီးဌာန၊ ဒုတိယ ဝန်ကြီးက တစ်ခုခြင်း ဖြေကြားပေးဖို့ ဖြစ်ပါတယ်</speech>
<speech><agency id="94">ဦးစိုးတင့် (ဒုတိယဝန်ကြီး၊ ဆောက်လုပ်ရေးဝန်ကြီးဌာန)</agency>ရိုသေလေးစား အပ်ပါသော အမျိုးသားလွှတ်တော်ဥက္ကဋ္ဌကြီးနှင့်တကွ အမျိုးသားလွှတ်တော် ကိုယ်စားလှယ်ကြီး များ၊ အထူးဖိတ်ကြားထားတဲ့ ဧည့်သည်တော်များအားလုံး မင်္ဂလာအပေါင်းနဲ့ ပြည့်စုံ ကြ ပါစေကြောင်း ဆုမွန်ကောင်း တောင်းရင်း နှုတ်ခွန်းဆက်သ ဂါရဝပြု အပ်ပါတယ်။ ကျွန်တော် ကတော့ ဆောက်လုပ်ရေးဝန်ကြီးဌာန၊ ဒုတိယဝန်ကြီး ဦးစိုးတင့် ဖြစ်ပါတယ်။ ကျွန်တော့်အနေနဲ့ လွှတ်တော်ကိုယ်စားလှယ်ကြီး (၃)ဦး မေးမြန်းသွားတဲ့ မေးခွန်း များကို ဖြေကြားမှာ ဖြစ်ပါတယ်။ ပထမဦးစွာ ဧရာဝတီတိုင်းဒေသကြီး၊ အမှတ်(၄)မဲဆန္ဒနယ်၊ အမျိုးသား လွှတ်တော်ကိုယ်စားလှယ်ကြီး ဦးညွန့်လှိုင် မှ မေးမြန်းထားတဲ့ ဧရာဝတီတိုင်းဒေသကြီး၊ ကြိမ်ပင်ဆည်-စကော့-ဓနုဖြူ-ဇလွန်-ဟင်္သာတလမ်းအား မည်သည့်ခုနှစ်တွင် အကောင်အထည် ဖော်ဆောင်ရွက်မည်ကို သိရှိလိုသည့်မေးခွန်းအား ရှင်းလင်းဖြေကြားခွင့်ပြုပါခင်ဗျား။ လေးစားအပ်ပါသော ဥက္ကဋ္ဌကြီး ခင်ဗျား။ ကြိမ်ပင်ဆည်-စကော့-ဓနုဖြူ -ဇလွန်-ဟင်္သာတ လမ်းအပိုင်းကို ကျွန်တော့်အနေနဲ့ (၂)ပိုင်းခွဲပြီး တင်ပြမှာ ဖြစ်ပါတယ်။ ပထမအပိုင်းမှာတော့ ကြိမ်ပင်ဆည်ကနေ ဇလွန် ဖြစ်ပြီးတော့ ဒုတိယအပိုင်းမှာ ဇလွန်နဲ့ ဟင်္သာတဆိုပြီးတော့ (၂)ပိုင်းခွဲပြီး တင်ပြမှာ ဖြစ်ပါတယ် ခင်ဗျား။ အဲဒီတော့ အပိုင်း(၁)မှာတော့ ကြိမ်ပင်ဆည်မှ ဇလွန်အထိအပိုင်းဟာ (၃၅)မိုင်နဲ့ (၇)ဖာလုံရှည်လျားပြီးတော့ လမ်းအခြေအနေကတော့(၁၈)ပေအကျယ် ကတ္တရာလမ်း (၁၅)မိုင်၊ (၄)ဖာလုံ ရှိပါတယ်။ ဒီအပြင်ကျန်တဲ့ အပိုင်းကတော့ (၁၈)ပေအကျယ် ကျောက်လမ်း(၂၀)မိုင်နဲ့ (၃)ဖာလုံဖြစ်တာကြောင့် စုစုပေါင်း (၃၅)မိုင်နဲ့ (၇)ဖာလုံ ရှိပါတယ်။ အဲဒီ ကြိမ်ပင်ဆည်ကနေပြီးတော့ ဇလွန်အထိ အပိုင်းကို ကျွန်တော်တို့ ၂၀၁၂ - ၂၀၁၃ ဘဏ္ဍာရေးနှစ်မှာ ပြည်ထောင်စု ငွေလုံးငွေရင်း ရန်ပုံငွေ ကျပ်သန်း(၁၀၀၀)၊ ဖြည့်စွက်ရန်ပုံငွေ ကျပ် သန်း (၅၀၀)စုစုပေါင်း ကျပ်သန်း (၁၅၀၀)နဲ့ ကျောက်လမ်း ကနေ ပြီးတော့ ကတ္တရာလမ်း ခင်းခြင်း (၅)မိုင်နဲ့ (၃)ဖာလုံ ဆောင်ရွက်လျက် ရှိပါတယ်။ ဒီလမ်း အပိုင်းကိုလည်းပဲ ၂၀၁၃-၂၀၁၄ ဘဏ္ဍာရေးနှစ်မှာ ပြည်ထောင်စုငွေလုံးငွေရင်း ရန်ပုံငွေ ကျပ် (၁၁၃)သန်းထပ်မံ တောင်းခံထားပြီး၊ လမ်း၊ တံတားအဆင့်မြှင့်တင်ခြင်းလုပ်ငန်း ဆောင်ရွက်သွားမှာ ဖြစ်ပါတယ်။ အပိုင်း(၂)အနေနဲ့ ဇလွန်မှ ဟင်္သာတအထိ အပိုင်းဟာ ကျွန်တော်တို့ (၁၆)မိုင်နဲ့ (၂)ဖာလုံ ရှည်လျားပြီးတော့ လက်ရှိ (၁၈)ပေအကျယ် ကတ္တရာလမ်း ဆောင်ရွက်ပြီး ဖြစ်ပါတယ်။ ဒီလမ်းအခြေအနေက ကောင်းမွန်တဲ့အတွက် ဇလွန်နဲ့ ဟင်္သာတရဲ့ ယာဉ်မောင်းချိန် ဟာ (၂၅) မိနစ်ခန့်သာ ကြာမြင့်တာ ဖြစ်ပါတယ်။ ဒါကြောင့် ဒီလမ်းကိုလည်းပဲ နှစ်စဉ်ရရှိတဲ့ ပြင်ဆင်ထိန်းသိမ်းရေး ရန်ပုံငွေနဲ့ လမ်းထိန်းသိမ်းခြင်းလုပ်ငန်းများ ဆောင်ရွက်သွားမှာ ဖြစ်ပါတယ်ခင်ဗျား။ လေးစားအပ်ပါသော ဥက္ကဋ္ဌကြီးခင်ဗျား။ ကိုယ်စားလှယ်တော်ကြီး ဦးညွန့်လှိုင် မေးမြန်း တဲ့ ကြိမ်ပင်ဆည် - စက္ခု-ဓနုဖြူ -ဇလွန်-ဟင်္သာတလမ်းအပိုင်း အပိုင်း(၁) ဖြစ်တဲ့ ကြိမ်ပင်ဆည်- ဇလွန်အပိုင်းဟာ အရှည်(၃၅)မိုင်၊ (၇)ဖာလုံအား (၁၈)ပေအကျယ် ကတ္တရာလမ်း အဆင့် တိုးမြှင့်ဆောင်ရွက်ရန်အတွက် ဆောက်လုပ်ရေးဝန်ကြီးဌာနမှ ဂျပန်အပြည်ပြည် ဆိုင်ရာ ပူးပေါင်းဆောင်ရွက်ရေး အေဂျင်စီ (JICA) နဲ့ ODLoan) ချေးငွေရယူပြီးတော့ (၂) နှစ် စီမံကိန်းနဲ့ အပြီးဆောင်ရွက်သွားဖို့ စီစဉ်ထားပါတယ်။ ဒီလမ်းအပိုင်းမှာလည်းပဲ ကတ္တရာလမ်း(၁၈)မိုင် ဆောင်ရွက်ရန်အတွက် ပထမနှစ်ချေးငွေကျပ် (၅၃၀၉)သန်း ရရှိရေး အတွက် ၂၀၁၃-၂၀၁၄ ဘဏ္ဍာရေးနှစ် လမ်းတံတား ငွေလုံးငွေရင်း ရန်ပုံငွေမှာ တင်ပြ တောင်းခံထားပါကြောင်း လေးစားစွာ ရှင်းလင်းတင်ပြအပ်ပါတယ် ခင်ဗျာ။ လေးစားအပ်ပါသော ဥက္ကဋ္ဌကြီးခင်ဗျား။ ဆက်လက်ပြီးတော့ ကျွန်တော့်အနေနဲ့ မကွေးတိုင်းဒေသကြီး အမှတ်(၁၂)မဲဆန္ဒနယ် အမျိုးသားလွှတ်တော် ကိုယ်စားလှယ်ကြီး ဦးလှဆွေ မှ မေးမြန်းထားတဲ့ ဂန့်ဂေါမြို့နယ် ဂန့်ဂေါ-ရွာစည်-လာပို့-မြင်းဇာ-ကန်-တောင်ခင်ရန်းရွှေဘို-မြောက်ခင်ရန် ယခင် ဂန့်ဂေါ-ကလေး ပြည်သူ့ဆောက်လုပ်ရေးပိုင် လမ်းမကြီးအဟောင်း နှင့် ဂန့်ဂေါ-ပျား-ရှောက်ပင်-ပန်းထိပ်-ခေါက်ခူး-မင်းရွာမောလယ် ကားလမ်းများအား ပြန်လည် ပြုပြင်ပေးရန် အစီအစဉ် ရှိ/မရှိ သိလိုသည့်မေးခွန်းအား ရှင်းလင်းဖြေကြားခွင့်ပြုပါ ခင်ဗျား။ လေးစားအပ်ပါသော ဥက္ကဋ္ဌကြီး ခင်ဗျား။ ဂန့်ဂေါမြို့နယ်၊ ဂန့်ဂေါ-ရွာစည်-လာပို့မြင်းဇာ-ကန်-တောင်ခင်ရန်း-ရွှေဘို-မြောက်ခင်ရန်း ယခင် ဂန့်ဂေါ-ကလေး ပြည်သူ့ ဆောက်လုပ်ရေးပိုင် လမ်းမကြီးဟောင်းနှင့် ဂန့်ဂေါ- ပျား- ရှောက်ပင်- ပန်းထိပ်- ခေါက်ခူးမင်းရွာ- မောလယ် ကားလမ်းမှာ တိုင်းဒေသကြီးအစိုးရအဖွဲ့က စီမံခန့်ခွဲတဲ့ ပခုက္ကူ - ပေါက်ထီးလင်း- ဂန့်ဂေါလမ်းအပိုင်းမှာ ပါဝင်တာဖြစ်ပါတယ်။ ၎င်းလမ်း မိုင်တိုင် အမှတ် ၁၁၇/၃ မှာ မောလယ်လမ်းဆုံ ရှိပြီးတော့ မြစ်သာမြစ်အား မိုင်တိုင်အမှတ် ၁၂၆ မှာ ဖြတ်ကာ မိုးတွင်းအခါမှာ စက်လှေဖြင့် ဂန့်ဂေါသို့ သွားလာနိုင်ပါတယ်။ ပွင့်လင်းရာသီ မှာတော့ ရေနိမ့်တံတားထိုးပြီး ယာဉ်ငယ်များ သွားလာနိုင်ပါတယ်။ မင်းရွာမှပန်း-ထိပ်-ခေါက်ခူအောက်ပြင်ရွာများကို ဖြတ်ပြီးတော့ မိုင်တိုင်အမှတ် ၁၃၆/ရ မှာ မြစ်သာမြစ်အား နောက်တစ်ကြိမ်ဖြတ်ကာ ပျားရွာမှတစ်ဆင့် မိုင်တိုင် ၁၄၀ မှာ ဂန့်ဂေါမြို့ကို ရောက်ရှိမှာ ဖြစ်ပါတယ်။ ဂန့်ဂေါမြို့မှ ဆက်သွားပြီးတော့ စိုင်ဒူးတံတားထိပ် မိုင်တိုင် ၁၄၃ မှ မြစ်သာမြစ် အရှေ့ဘက်လမ်းအတိုင်း ရွာစည်ရွာ-လာပို့ရွာ-မြင်းဇာရွာ- ကန်ရွာကို ဖြတ်ပြီးတော့၊ မိုင်တိုင် ၁၆၃ မှာ မြစ်သာမြစ်ကို ထပ်မံ ဖြတ်ပြီးတော့ လက်ရှိ ဂန့်ဂေါ- ကလေးလမ်း မိုင်တိုင် ၁၇/၄ မှာ ပေါင်းဆုံမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီး ခင်ဗျား။ ဂန့်ဂေါမှမြင်းဇာကန်-မြောက်ခင်ရန်း လမ်းဟောင်းနဲ့ ဂန့်ဂေါမှ ပျား-ရှောက်ပင်-မင်းရွာ-မောလယ်လမ်းအပိုင်း တို့အား လမ်းပြုပြင်ထိန်းသိမ်းခြင်းလုပ်ငန်းများနဲ့ ၎င်းလမ်းပေါ်မှာရှိတဲ့ ဘေလီတံတား များကို ကြမ်းခင်းပြုပြင်ခြင်း၊ ကမ်းကပ်ခုံများ ပြုပြင်ခြင်းလုပ်ငန်းများ ဆောင်ရွက်သွားမှာ ဖြစ်ပါတယ်။ အထက်ပါလုပ်ငန်းများကို ဆောင်ရွက်ရန်အတွက် ၂၀၁၃-၂၀၁၄ ဘဏ္ဍာရေးနှစ်မှာ မကွေးတိုင်းဒေသကြီး ပြင်ဆင်ထိန်းသိမ်းခြင်း ရန်ပုံငွေတင်ပြတောင်းခံ၍ ဆောင်ရွက်သွားမှာ ဖြစ်ပါကြောင်း လေးစားစွာ ရှင်းလင်းတင်ပြအပ်ပါတယ် ခင်ဗျာ။ လေးစားအပ်ပါသော ဥက္ကဋ္ဌကြီး ခင်ဗျား။ ဆက်လက်ပြီးတော့ ကျွန်တော့်အနေနဲ့ မန္တလေးတိုင်းဒေသကြီး အမှတ်(၁၀) မဲဆန္ဒနယ် အမျိုးသားလွှတ်တော် ကိုယ်စားလှယ်ကြီး ဦးခင်မောင်ဌေး မှ မေးမြန်းထားတဲ့ နေပြည်တော်ဒေသအတွင်း ရန်ကုန် - မန္တလေး အမြန် လမ်းမကြီး အောက်မှာ ဖြတ်သန်းဖောက်လုပ်ထားတဲ့ မြေအောက်မြောင်း (Box Culvert) များအား ရာသီမရွေးသွားလာနိုင်ရေး ပြုပြင်ပေးရန် အစီအစဉ် ရှိ/မရှိ သိလိုသည့်မေးခွန်းအား ရှင်းလင်း ဖြေကြားခွင့်ပြုပါခင်ဗျား။ လေးစားအပ်ပါသော ဥက္ကဋ္ဌကြီး ခင်ဗျား။ နေပြည်တော်ဒေသ၊ လယ်ဝေးမြို့နယ်၊ ဒက္ခိဏမြို့နယ်၊ ဥတ္တရမြို့နယ်များအတွင်း ဖြတ်သန်းဖောက်လုပ်ထားတဲ့ ရန်ကုန်- မန္တလေး အမြန်လမ်းမကြီးရဲ့ အောက်မှာ Under Pass များအနေနဲ့ ကျေးရွာချင်းဆက်လမ်းများအား ပြည်သူများ အဆင်ပြေစွာ ရာသီမရွေး သွားလာနိုင်ရေးအတွက် ဆောင်ရွက်ပေးထားလျက် ရှိပါတယ်။ နေပြည်တော်ဒေသမှာရှိတဲ့ လယ်ဝေးမြို့နယ်၊ ဒက္ခိဏသီရိမြို့နယ်၊ ဥတ္တရသီရိ မြို့နယ်အတွင်း ဖြတ်သန်းဖောက်လုပ်ထားတဲ့ ရန်ကုန်- မန္တလေး အမြန်လမ်းမကြီး အောက် မှာ မြေအောက်လမ်း (Under Pass) နဲ့ Box Culvert စုစုပေါင်း (၁၃၆) စင်း ရှိပါတယ်။ (၁၀၈)စင်းမှာ မိုးရာသီကာလ တာပေါင် ရေတိုက်စားခြင်းမှ ကာကွယ်ရန် ရေထုတ်ပြွန် အဖြစ် တည်ဆောက်ထားခြင်း ဖြစ်ပါတယ်။ (၂၈)စင်းသာလျှင် လှည်းအောက်လျှို (Cort Under Pass) အဖြစ် တည်ဆောက်ထားခြင်း ဖြစ်ပါတယ်ခင်ဗျား။ လေးစားအပ်ပါသော ဥက္ကဋ္ဌကြီးခင်ဗျား။ လှည်းအောက်လျှိုအဖြစ် Box Culvert (၂၈)စင်း တည်ဆောက်ထားတဲ့အနက် မိုင်တိုင်အမှတ် ၂၀၂/၄ နဲ့ ၂၀၂/၅ အတွင်းနဲ့ ၂၀၄/၄ နဲ့ ၂၀၄/၅ အတွင်းမှာရှိတဲ့ Box Culvert (၂)စင်းဟာ မြေနိမ့်ပိုင်းမှာ တည်ရှိ ပြီးတော့ မိုးတွင်းကာလ ရေဝပ်ခြင်းများဖြစ်ပေါ်လေ့ရှိတဲ့အတွက် ၎င်း Box Culvert (၂)စင်းရဲ့ အဝင်၊ အထွက်နေရာများကို ၂၀၁၂-၂၀၁၃ ဘဏ္ဍာရေးနှစ်အတွင်း ကျောက်ရောမြေ ခင်းပြီးတော့ လမ်းဘေးမှ ရေမြောင်းများ ဖောက်လုပ်ပေးကာ ရာသီမရွေးသွားလာနိုင်တဲ့ လမ်း များ ဖြစ်အောင် ဆောင်ရွက်လျက်ရှိပါကြောင်း လေးစားစွာ ရှင်းလင်းတင်ပြအပ်ပါတယ်။ အားလုံးကို ကျေးဇူးတင်ပါတယ်ခင်ဗျာ။ (ဩဘာသံများ)</speech>
<speech type="speaker">ကျွန်တော်တို့ ဒီ ရန်ကုန်-မန္တလေး အမြန်လမ်းမကြီး ဖောက်လုပ် တဲ့အခါကျတော့ ကျေးရွာတွေနားက ဖြတ်သန်းသွားပါတယ်။ အဲဒီတော့ ရွာက အရှေ့ဘက် မှာကျန်တယ်။ စီးပွားရေးလုပ်ကွက်ဖြစ်တဲ့ စိုက်ကွင်းတွေက အနောက်ဘက်မှာ ကျန်တယ်။ အဲဒီလိုဟာတွေက အများ ကြီး ရှိပါတယ်။ အများကြီးရှိတဲ့အခါမှာ ရွာသူ/ရွာသားတွေက ဒီအမြန်လမ်းမကြီးကို ဖြတ်ခွင့်မရတဲ့အတွက် မူလ သူတို့ ဖြတ်နေကျ လှည်းလမ်းကြောင်း အတိုင်းကို လယ်သမားလမ်းပေးခဲ့ခြင်း၊ စဉ်းစားပြီးပေးခဲ့ခြင်း ရှိ/ မရှိ ပြန်စဉ်းစားဖို့ လိုပါတယ်။ ဒီကိစ္စနဲ့ပတ်သက်လို့ ကျွန်တော်ကိုယ်တိုင်လည်း မန္တလေးသွားတဲ့အခါမှာ လမ်းမှာ ရွာတစ်ရွာမှာ လယ်သမားတွေ အခက်အခဲ ကြီးကြီးမားမား ဖြစ်နေတာကို တွေ့ရ ပါတယ်။ ဒီလမ်းကြီးဖောက်တဲ့အခါမှာတော့ ရေထွက်ဖို့ အတွက် စဉ်းစား တာရှိသလို ရွာရဲ့ မူလလမ်းကိုလည်း တိတိကျကျ ထည့်သွင်းစဉ်းစားခြင်း မရှိတာတွေ ရှိပါတယ်။ ဒီလမ်းကြီး ကိုလည်း ဆောက်လုပ်ရေးတစ်ခုတည်း ဖောက်လုပ်တာ မဟုတ်ပါဘူး။ ခွဲပြီးတော့၊ တာဝန်ခွဲ ပြီးတော့ ဖောက်ကြတဲ့အတွက် သူ့အပိုင်း၊ ကိုယ့်အပိုင်းဆိုတာ ရှိပါတယ်။ ဒါကြောင့် ဒါကို ပြန်လည်ပြီးတော့ ကျွန်တော်တို့က ပြန်ကြည့်ဖို့၊ ကွင်းဆင်းကြည့်ဖို့ တောင်သူလယ်သမားတွေရဲ့ အကျိုးအတွက် လိုအပ်ရင် လုပ်ပေးဖို့ လိုပါတယ်။ ဒါကြောင့် အမျိုးသားလွှတ်တော် တောင်သူလယ်သမားရေးရာ ကော်မတီနဲ့ ဆောက်လုပ်ရေးဝန်ကြီးဌာန တာဝန်ရှိတဲ့ ပုဂ္ဂိုလ်များ ရန်ကုန်နဲ့ မန္တလေးကြားမှာ ကွင်းဆင်း လေ့လာပြီးတော့ တောင်သူလယ်သမားများအတွက် လိုအပ်လို့ ရှိရင် မူလဖြတ်နေကျလမ်း၊ ဘာလို့လဲဆိုတော့ သူတို့ မူလဖြတ်နေကျလမ်းဟာ လှည်းလမ်းပဲဖြစ်စေ သူက စောတဲ့ အတွက်ကို နောက်ကျမှဖောက်တဲ့ အမြန်လမ်းမကြီးက သူ့ကို ဦးစားပေးပြီးတော့ လမ်းကြောင်းပေးရမှာ ဖြစ်တဲ့အတွက် ဒါကို လေ့လာပါ။ လေ့လာပြီး လိုအပ်လို့ ရှိရင် ဒီမေးခွန်းကို အဆိုအဖြစ် အချက်အလက် ပြည့်စုံစွာနဲ့ ပြောင်းလဲ တင်ပေးပါမယ်။ အဆိုအဖြစ် တင်ပေးခြင်းဟာ ဆောက်လုပ်ရေးဝန်ကြီးဌာနက ဆောင်ရွက်ရန် လုပ်သာကိုင်သာ ဖြစ်အောင် တင်ပေးမှာ ဖြစ်ပါတယ်။ တင်ပေးစရာ မလိုဘဲနဲ့ အားလုံးအဆင်ပြေအောင်ဆောင်ရွက်နိုင်ပြီဆိုရင်လည်း ဒါကတော့ ပြီးပါတယ်။ သို့သော် ဒီလုပ်ငန်းကတော့ အမှန်တကယ် လုပ်သင့်တယ်လို့ ယူဆတဲ့အတွက် ကျွန်တော့်အနေနဲ့ တိုက်တွန်းခြင်း ဖြစ်ပါတယ်။</speech>
</section>
<section value="Bill">	
<bill>
<title>ပြည်သူ့လွှတ်တော်က ပြင်ဆင်ချက်ဖြင့် အတည်ပြုပြီး ပေးပို့လာသော ၂၀၁၂ ခုနှစ်၊ အနည်းဆုံး အခကြေးငွေ ဥပဒေကြမ်းအား အတည်ပြုရန် အမျိုးသားလွှတ်တော်၏အဆုံးအဖြတ်ရယူခြင်း</title>
<speech type="speaker">အစီအစဉ်(၆)ကို ဆောင်ရွက်မှာ ဖြစ်ပါတယ်။ အမျိုးသားလွှတ်တော် ကိုယ်စားလှယ်များခင်ဗျား။ ပြည်သူ့လွှတ်တော်က ပြင်ဆင်ချက်ဖြင့် အတည်ပြုပြီးပေးပို့ လာသော ၂၀၁၂ ခုနှစ်၊ အနည်းဆုံးအခကြေးငွေ ဥပဒေကြမ်းနှင့် စပ်လျဉ်း၍ ပြည်သူ့ လွှတ်တော်၏ ပြင်ဆင်ချက်ကို ဆွေးနွေးရန် အမည်စာရင်း တင်သွင်းနိုင်ကြောင်း ကြေညာ ခဲ့သော်လည်း ဆွေးနွေးရန် အမည်စာရင်း တင်သွင်းထားတဲ့ လွှတ်တော်ကိုယ်စားလှယ် မရှိတဲ့အတွက် အမျိုးသားလွှတ်တော် ဥပဒေကြမ်းကော်မတီက ပြင်ဆင်ထားသည့်အတိုင်း အတည်ပြု ရန် လွှတ်တော်ရဲ့ အဆုံးအဖြတ် ရယူမှာ ဖြစ်ပါတယ်။ အမျိုးသားလွှတ်တော် ဥပဒေကြမ်းကော်မတီ၏ ခေါင်းစဉ် ပြင်ဆင်ချက် -၂၀၁၃ ခုနှစ် ၊ အနည်းဆုံး အခကြေးငွေ ဥပဒေ (၂၀၁၃ ခုနှစ်၊ ပြည်ထောင်စုလွှတ်တော် ဥပဒေအမှတ် ။) ၁၃၇၄ ခုနှစ်၊ လ ရက် (၂၀၁၃ ခုနှစ်၊ လ ရက်) ဟု ပြင်ဆင်ထားပါတယ်။ ဒီ ပြင်ဆင်ချက်ကို သဘောတူလျှင် တူတယ်လို့ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် ပြင်ဆင်ချက် အတည်ဖြစ်သည်။ ပြင်ဆင်ချက် အတည်ဖြစ်တဲ့အတွက် ခေါင်းစဉ်သည် ဤဥပဒေကြမ်း၏ အစိတ်အပိုင်း ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ပြင်ဆင်ချက် အခန်း(၁)၊ အပိုဒ် ၂(ခ)၊ (ခ) (၄)၊ (င) (၂) (၇)၊ (၅)၊ (ည) ၂။ (ခ) အလုပ်ရှင်ဆိုသည်မှာ ကူးသန်းရောင်းဝယ်ရေးလုပ်ငန်း၊ ကုန်ထုတ်လုပ်ငန်းနှင့် ဝန်ဆောင်မှုလုပ်ငန်း၊ စိုက်ပျိုးရေးနှင့် မွေးမြူရေးလုပ်ငန်း တစ်ခုခုတွင် သတ်မှတ်ထားသော အရေအတွက်အောက် မလျော့သော အလုပ်သမားများ အား သဘောတူညီချက်ဖြင့် အလုပ်လုပ်ခိုင်းပြီး ထိုအလုပ်သမားအား အခကြေးငွေ ပေးရန် တာဝန်ရှိသူကို ဆိုသည်။ ယင်းစကားရပ်တွင် အောက်ပါပုဂ္ဂိုလ်များ လည်း ပါဝင်သည် - (၄) အစုစပ်လုပ်ငန်း ဖြစ်ပါက အစုဝင် တစ်ဦးချင်းသည် လည်းကောင်း၊ အစုဝင်အားလုံးသည်လည်းကောင်း၊ လုပ်ငန်းကို ကြီးကြပ်အုပ်ချုပ်ရန် အစုစပ်လုပ်ငန်းက လွှဲအပ်ခြင်းခံရသူသည် လည်းကောင်း အလုပ်ရှင် ဖြစ်သည်။ (င) (၂) ပင်စင်လစာနှင့် အငြိမ်းစားလုပ်သက်ဆုငွေ၊ (၇) အလုပ်သမား၊ အလုပ်အကိုင်နှင့် လူမှုဖူလုံရေးဝန်ကြီးဌာနက ဤဥပဒေပါအခကြေးငွေနှင့်မသက်ဆိုင်ဟု ပြည်ထောင်စုအစိုးရအဖွဲ့၏ အတည်ပြုချက် ဖြင့် အမိန့်ကြော်ငြာစာထုတ်ပြန်၍ သတ်မှတ်သော အခြား အခကြေးငွေ များ။ (ဈ) ပြည်ထောင်စုနယ်မြေကော်မတီ၊ တိုင်းဒေသကြီးကော်မတီ သို့မဟုတ် ပြည်နယ်ကော်မတီ ဆိုသည်မှာ ဤဥပဒေအရ သက်ဆိုင်ရာ တိုင်းဒေသကြီး သို့မဟုတ် ပြည်နယ်အလိုက် ဖွဲ့စည်းသော အနည်းဆုံး အခကြေးငွေ သတ်မှတ်ရေးဆိုင်ရာကော်မတီကို ဆိုသည်။ (ည) ဝန်ကြီးဌာနဆိုသည်မှာ ပြည်ထောင်စုအစိုးရ၊ အလုပ်သမား၊ အလုပ်အကိုင်နှင့် လူမှုဖူလုံရေး ဝန်ကြီးဌာနကိုဆိုသည် ဟု ပြင်ဆင်ထားပါတယ်။ ဒီ ပြင်ဆင်ချက်ကို သဘောတူလျှင် တူတယ်လို့ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က သဘောတူပါသည်။</p>
<speech type="speaker">သဘောမတူတဲ့ သူရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် အခန်း(၁)၊ အပိုဒ် ၂(ခ)၊ (ခ) (၄)၊ (င)(၂)(၇)၊ (၂)၊ (ည) ပြင်ဆင်ချက် အတည်ဖြစ်သည်။ ပြင်ဆင်ချက် အတည်ဖြစ်တဲ့အတွက် အခန်း(၁)၊ အပိုဒ် ၂(ခ)၊ (ခ)(၄)၊ (င)(၂)(၇)၊ (ဈ)၊ (ည) တို့သည် ဤဥပဒေကြမ်း၏ အစိတ်အပိုင်း ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ဖြည့်စွက်ချက် -အခန်း(၃)၊ အပိုဒ် ၅(ခ) (ဂ) (င)(ဆ)၊ အခန်း(၅)၊ အပိုဒ် ၇၊ အခန်း(၆)၊ အပိုဒ် ၈၊ ၁၀(ဂ) (ဃ)၊ အခန်း(၈)၊ အပိုဒ် ၁၅(က)၊ အခန်း(၉)၊ အပိုဒ် ၁၉၊ ၂၀၊ အခန်း(၁၁)၊ အပိုဒ် ၂၉(ခ)၊ ၃၀၊ ၃၁၊ ၃၃ တို့တွင် တိုင်းဒေသကြီးကော်မတီ သို့မဟုတ် ပြည်နယ်ကော်မတီများ ဆိုသည့် စကားရပ်၏ ရှေ့၌ ပြည်ထောင်စုနယ်မြေကော်မတီ ဆိုသည့် စကားရပ်အား ဖြည့်စွက်ထားပါတယ်။ ဒီ ဖြည့်စွက်ချက်ကို သဘောတူလျှင် တူတယ်လို့ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် ဖြည့်စွက်ချက် အတည်ဖြစ်သည်။ ဖြည့်စွက်ချက် အတည်ဖြစ်တဲ့အတွက် အခန်း(၃) အပိုဒ် ၅(ခ)(ဂ)(c)(ဆ)။ အခန်း (၅) အပိုဒ် ၇။ အခန်း(၆) အပိုဒ် ၈၊ ၁၀(ဂ) (ဃ)၊ အခန်း(၈) အပိုဒ် ၁၅(က)။ အခန်း (၉) အပိုဒ် ၁၉၊ ၂၀။ အခန်း(၁၁) အပိုဒ် ၂၉(ခ)၊ ၃၀၊ ၃၁၊ ၃၃ တို့ သည် ဤဥပဒေကြမ်း၏ အစိတ်အပိုင်း ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ပြင်ဆင်ချက် အခန်း(၄)၊ အပိုဒ် ၆ ၊ ၆။ အမျိုးသားကော်မတီသည် ဤဥပဒေပါ အနည်းဆုံး အခကြေးငွေဆိုင်ရာ ပြဋ္ဌာန်းချက် များနှင့် သက်ဆိုင်စေရမည့် ကူးသန်းရောင်းဝယ်ရေးလုပ်ငန်း၊ ကုန်ထုတ်လုပ်ငန်းနှင့် ဝန်ဆောင်မှုလုပ်ငန်း၊ စိုက်ပျိုးရေးနှင့် မွေးမြူရေးလုပ်ငန်းကို နိုင်ငံတစ်ဝန်းလုံးအတွက် ဖြစ်စေ၊ သက်ဆိုင်ရာပြည်ထောင်စုနယ်မြေ၊ တိုင်းဒေသကြီး သို့မဟုတ် ပြည်နယ်ဒေသ အလိုက်ဖြစ်စေ အမိန့်ကြော်ငြာစာ ထုတ်ပြန်၍ သတ်မှတ်ရမည်။ ထို့ အပြင် အဆိုပါလုပ်ငန်း များကို ပြောင်းလဲလာသော အခြေအနေနှင့်အညီ အခါအားလျော်စွာ ပြင်ဆင်သတ်မှတ် နိုင်သည် ဟုပြင်ဆင်ထားပါတယ်။ ဒီ ပြင်ဆင်ချက်များကို သဘောတူလျှင် တူတယ်လို့ ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလား ခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူရှိပါသလားခင်ဗျား။</speech>
<speech type="speaker">သဘောမတူသူ မရှိပါ။ သဘောမတူသူ မရှိတဲ့အတွက် အခန်း(၄)၊ အပိုဒ် ၆ပြင်ဆင်ချက် အတည်ဖြစ်သည်။ ပြင်ဆင်ချက် အတည်ဖြစ်တဲ့အတွက် အခန်း(၄)၊ အပိုဒ် ၆ သည် ဤဥပဒေကြမ်း၏ အစိတ်အပိုင်း ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ပြင်ဆင်ချက် - အခန်း(၆)၊ အပိုဒ် ၉(က)(ခ) ၉။ (က) သက်ဆိုင်ရာ အထူးစီးပွားရေးဇုန် စီမံခန့်ခွဲမှုကော်မတီသည် အထူးစီးပွားရေးဇုန်အတွင်းရှိ ရင်းနှီးမြှုပ်နှံမှုလုပ်ငန်း အမျိုးအစားအလိုက် အလုပ်သမားနှင့် ဝန်ထမ်းတို့အတွက် သတ်မှတ်သင့်သည့် အဆိုပြု အနည်းဆုံးအခကြေးငွေ နှုန်းထားများကို အမျိုးသားကော်မတီသို့ တင်ပြရမည်။ (ခ) ပုဒ်မခွဲ(က)အရ တင်ပြချက်အပေါ် အနည်းဆုံးအခကြေးငွေ သတ်မှတ်ရေးအတွက် ဤဥပဒေပါ ပြဋ္ဌာန်းချက်များနှင့်အညီ ဆောင်ရွက်ပြီး ပြည်ထောင်စု အစိုးရအဖွဲ့၏ အတည်ပြုချက်ဖြင့် အမျိုးသားကော်မတီက သတ်မှတ်ပေးရမည် ဟုပြင်ဆင်ထားပါတယ်။ ဒီပြင်ဆင်ချက်ကို သဘောတူလျှင် တူတယ်လို့ ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် အခန်း (၆)၊ အပိုဒ် ၉(က)(ခ) ပြင်ဆင်ချက် အတည်ဖြစ်သည်။ ပြင်ဆင်ချက် အတည်ဖြစ်တဲ့အတွက် အခန်း(၆)၊ အပိုဒ် ၉(က)(ခ) သည် ဤဥပဒေကြမ်း၏ အစိတ်အပိုင်း ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ပြင်ဆင်ချက် - အခန်း(၇)၊ အပိုဒ် ၁၃(ခ) ၁၃။ (ခ) အလုပ်သမားများ၏စာရင်း၊ ဇယားနှင့် စာတမ်းအမှတ်အသားများ၊ အခကြေးငွေများကို သတ်မှတ်ချက်များနှင့်အညီ မှန်ကန်စွာ မှတ်တမ်းပြုစုထားရှိရမည်ဟုပြင်ဆင်ထားပါတယ်။ ဒီ ပြင်ဆင်ချက်ကို သဘောတူလျှင် တူတယ်လို့ ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် အခန်း(၇)၊ အပိုဒ် ၁၃(ခ) ပြင်ဆင်ချက် အတည်ဖြစ်သည်။ ပြင်ဆင်ချက်အတည်ဖြစ်တဲ့အတွက် အခန်း(၇)၊ အပိုဒ် ၁၃(ခ) သည် ဤဥပဒေကြမ်း ၏ အစိတ်အပိုင်း ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ပြင်ဆင်ချက် - အခန်း (၉)၊ အပိုဒ် ၂၁။ စစ်ဆေးရေးအရာရှိများသည် ဤဥပဒေပါ ပြဋ္ဌာန်းချက်တစ်ရပ်ရပ်ကို ဖောက်ဖျက် ကျူးလွန်သူအား ဦးစီးဌာန၏ ညွှန်ကြားချက်နှင့် တာဝန်ပေးအပ်ချက်တို့အရ တရားစွဲဆို နိုင်သည်ဟု ပြင်ဆင်ထားပါတယ်။ ဒီ ပြင်ဆင်ချက်ကို သဘောတူလျှင် တူတယ်လို့ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် အခန်း(၉)၊ အပိုဒ် ၂၁ ပြင်ဆင်ချက်အတည်ဖြစ်သည်။ ပြင်ဆင်ချက် အတည်ဖြစ်တဲ့အတွက် အခန်း (၉)၊ အပိုဒ် ၂၁ သည် ဤဥပဒေကြမ်း ၏ အစိတ်အပိုင်း ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ပြင်ဆင်ချက် - အခန်း(၁၀)၊ အပိုဒ် ၂၆ ၂၆။ တရားရုံးသည် ပုဒ်မ ၂၃ နှင့် ၂၅ တို့အရပြစ်ဒဏ်တစ်ရပ်ရပ်ကို ချမှတ်သည့်အခါ အလုပ်ရှင်က ပေးဆောင်ရန် ပျက်ကွက်သော အခကြေးငွေကို ငွေဒဏ်အဖြစ် ချမှတ်ပြီး အလုပ်သမားအား ပေးရမည် ဟု ပြင်ဆင်ထားပါတယ်။ ဒီပြင်ဆင်ချက်ကို သဘောတူလျှင် တူတယ်လို့ ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူ ရှိပါသလား ခင်ဗျာ။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် အခန်း(၁၀)၊ အပိုဒ် ၂၆ ပြင်ဆင်ချက် အတည်ဖြစ်သည်။ ပြင်ဆင်ချက် အတည်ဖြစ်တဲ့အတွက် အခန်း(၁၀)၊ အပိုဒ် ၂၆ သည် ဤဥပဒေကြမ်း ၏ အစိတ်အပိုင်း ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ပြင်ဆင်ချက် - အခန်း(၁၁)၊ အပိုဒ် ၃ရ ၃၇။ ဤဥပဒေ စတင် အာဏာတည်သည့်နေ့မှစ၍ အောက်ပါ အက်ဥပဒေများကို အာဏာတည်ခြင်းမှ ရပ်စဲစေရမည် - (က) ၁၉၄၉ ခုနှစ်၊ အနည်းဆုံးအခကြေးငွေ အက်ဥပဒေ (၁၉၄၉ ခုနှစ်၊ အက်ဥပဒမှတ် ၆၆)ဟု ပြင်ဆင်ထားပါတယ်။ ဒီ ပြင်ဆင်ချက်ကို သဘောတူလျှင် တူတယ်လို့ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် အခန်း(၁၁)၊ အပိုဒ် ၃ရ ပြင်ဆင်ချက် အတည်ဖြစ်သည်။ ပြင်ဆင်ချက် အတည်ဖြစ်တဲ့အတွက် အခန်း(၁၁)၊ အပိုဒ် ၃ရ သည် ဤဥပဒေကြမ်း၏ အစိတ်အပိုင်း ဖြစ်သည်။ (ဩဘာသံများ)</speech>
</bill>
</section>
<section value="Motion">	
<motion>
<title>ဦးဟာရှိန်းဆွေ၊ ချင်းပြည်နယ် မဲဆန္ဒနယ်အမှတ်(၈)၏ ဝေးလံခေါင်သီပြီး သွားလာရေး ခက်ခဲသည့် မြို့နယ်များမှ ဆေးကျောင်းသားများ ရွေးချယ်ရာတွင် အောက်ခြေလက်တွေ့ ဘဝနှင့်ကိုက်ညီမှု မရှိသည့် (၈)တန်း၊ (၉)တန်း၊ (၁၀)တန်းကို မိမိဒေသမှ အောင်မြင်သူ ဖြစ်ရန်ဆိုသည့် မူစည်းမျဉ်းကို ပြန်လည်ပြင်ဆင်ပေးပါရန် ပြည်ထောင်စုအစိုးရအား တိုက်တွန်းကြောင်း အဆိုတင်သွင်းခြင်းနှင့် လက်ခံဆွေးနွေးရန် သင့်/မသင့် အဆုံးအဖြတ်ရယူခြင်း</title>
<speech type="speaker">အစီအစဉ်(၇) ဖြစ်ပါတယ်။ အမျိုးသားလွှတ်တော် ကိုယ်စားလှယ် များ ခင်ဗျား။ ချင်းပြည်နယ် မဲဆန္ဒနယ်အမှတ်(၈)မှ ဦးဟာရှိန်းဆွေ က ဝေးလံခေါင်သီပြီး သွားလာရေးခက်ခဲသည့် မြို့နယ်များမှ ဆေးကျောင်းသားများ ရွေးချယ်ရာတွင် အောက်ခြေ လက်တွေ့ဘဝနှင့် ကိုက်ညီမှုမရှိသည့် (၈)တန်း၊ (၉)တန်း၊ (၁၀)တန်းကို မိမိဒေသမှ အောင်မြင်သူဖြစ်ရန်ဆိုသည့် မူစည်းမျဉ်းကို ပြန်လည်ပြင်ဆင်ပေးပါရန် နှင့် စပ်လျဉ်းတဲ့ အဆိုတစ်ရပ် တင်သွင်းလိုကြောင်း အမျိုးသားလွှတ်တော်သို့ ပေးပို့ထားပါတယ်</speech>
<speech type="speaker">ဦးဟာရှိန်းတွေ အဆိုတင်သွင်းဖို့ ဖြစ်ပါတယ်။</speech>
<speech><mp id="44">ဦးဟာရှိန်းဆွေ၊ ချင်းပြည်နယ် မဲဆန္ဒနယ်အမှတ်(၈)</mp>လေးစားအပ်တဲ့ အမျိုးသားလွှတ်တော် ဥက္ကဋ္ဌကြီးနဲ့ ပြည်ထောင်စုဝန်ကြီးများ၊ အမျိုးသားလွှတ်တော် ကိုယ်စားလှယ်များအားလုံး မင်္ဂလာပါလို့ ရှေးဦးစွာ နှုတ်ခွန်းဆက်သအပ်ပါတယ်။ ကျွန်တော် ကတော့ ချင်းပြည်နယ် မဲဆန္ဒနယ်အမှတ်(၈)မှ အမျိုးသားလွှတ်တော် ကိုယ်စားလှယ် ဦးဟာရှိန်းဆွေ ဖြစ်ပါတယ်။ ကျွန်တော်တင်ပြမယ့် အဆိုကတော့ မြန်မာနိုင်ငံတွင် ဝေးလံသီခေါင်ပြီး သွားလာရေး ခက်ခဲလှတဲ့ မြို့နယ်များမှ ဆေးကျောင်းသားများ ရွေးချယ်ရာတွင် အောက်ခြေလက်တွေ့ ဘဝနှင့်ကိုက်ညီမှု မရှိသည့် (၈)တန်း၊ (၉)တန်း၊ (၁၀)တန်းကို မိမိဒေသမှ အောင်မြင်သူ ဖြစ်ရန်ဆိုသည့် မူစည်းမျဉ်းကို ပြန်လည်ပြင်ဆင်ပေးနိုင်ပါရန် ပြည်ထောင်စုအစိုးရအား တိုက်တွန်းကြောင်း အဆိုပဲ ဖြစ်ပါတယ်။ ကျွန်တော် ဒီအဆိုနဲ့ပတ်သက်လို့ တင်ပြရတဲ့ အကြောင်းက ဘယ်လိုလဲဆိုရင် မနှစ်ကစပြီးတော့မှ ဆေးကျောင်းသားတွေကို နယ်စပ်ဒေသမှာ အင်မတန် ခက်ခဲလို့ ဆိုပြီးမှ ဆေးပညာဦးစီးဌာနကနေ မူစည်းမျဉ်းတွေချမှတ်ပြီးတော့မှ မနှစ်ကစပြီးတော့မှ ကျွန်တော်တို့ ရွေးချယ်ပါတယ်။ အဲဒီလိုရွေးချယ်တဲ့နေရာမှာ အောက်ခြေမှာ တော်တော်ကို ကသိကအောက် ဖြစ်ပြီးတော့မှ တော်တော် ကျောင်းသားတွေရော မိဘတွေပါ တော်တော်ဝမ်းနည်းတဲ့ အချက်အလက်တွေကို ကျွန်တော်တို့က သိရှိနေရတဲ့အတွက်ကြောင့် ဒီအဆိုကို ကျွန်တော် တင်ပြရခြင်း ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ကျွန်တော်တို့ မြန်မာနိုင်ငံကို ဒီမိုကရေစီ နိုင်ငံတော်သစ်အဖြစ် ပြုပြင်ပြောင်းလဲ တည်ဆောက်နေပြီ ဖြစ်တဲ့အတွက်ကြောင့် လိုအပ် လာတဲ့ ပညာရေး၊ ကျန်းမာရေး၊ စီးပွားရေး ပြုပြင်ပြောင်းလဲရေးများ အရှိန်အဟုန်ဖြင့်ဆောင်ရွက် နေပြီ ဖြစ်လို့ ပြည်သူများ ဝမ်းသာဂုဏ်ယူလျက် ရှိပါတယ်။ ယခင်က ဆေးသိပ္ပံ ပညာဦးစီးဌာနမှာ သူနာပြု သားဖွားများကို မိမိဒေသ၌ (၁၀)တန်း အောင်မြင်သူမဟုတ်ပါက လျှောက်ထားခွင့် မရှိ၍ ၂၀၀ရ ခုနှစ်မှစ၍ ဒေသခံလူငယ်များ ပြည်နယ်နဲ့တိုင်းဒေသမှာ (၁၀)တန်းအောင်လာရင် မိမိပြည်နယ်ဒေသတွင် လျှောက်ထားခွင့်မရှိခြင်း၊ အမှတ်မီသော် လည်း လျှောက်ထားခွင့်မရှိ၍ နစ်နာလျက် ရှိ ကြပါတယ်။ ယခုတစ်ခါ ဆေးသိပ္ပံပညာဦးစီး ဌာနမှ ဝေးလံသီခေါင်တဲ့ဒေသများရှိ တိုင်းရင်းသားပြည်သူများရဲ့ ကျန်းမာရေးစောင့်ရှောက် ပေးနိုင်ရန်အတွက် ဦးစားပေးလျက် ဒေသခံဆရာဝန်များ မွေးထုတ်နိုင်ရန် မူများ ချမှတ်လျက် ယခုနှစ်တွင် မကွေးဆေးတက္ကသိုလ်၌ (၃၄)ဦး ရွေးချယ်ပြီး တက်ရောက်ပညာ သင်ကြား ခွင့်ပြုတဲ့အတွက် အင်မတန်မှ ဝမ်းမြောက်ဂုဏ်ယူမိပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ယခုကဲ့သို့ ဦးစားပေးရွေးချယ်သည်မှာ ဝေးလံသီခေါင်ပြီး သွားလာရေးခက်ခဲတဲ့ မြို့နယ်များသို့ ပြည်မမှ ဆရာဝန်များ သွားရောက် တာဝန်ထမ်းဆောင်နိုင်ရန် မလွယ်ကူခြင်း၊ အမှန်တကယ် ခက်ခဲလှ၍ မနေနိုင်ခြင်း၊ ပြည်မရောက် မိဘများမှ မွေးဖွားလာသည့် ဒေသခံဆရာဝန်၊ ဝေးလံသီခေါင်သည့် မိမိဒေသသို့ ပြန်လည်၍ လာရောက်တာဝန် မထမ်းဆောင်နိုင်လိုခြင်းတို့ကြောင့် ယခုကဲ့သို့ မူများ ချမှတ်ပြီး ဒေသခံလူငယ်များကို ရွေးချယ်ပညာသင်ကြားစေပြီး မိမိ တတ်မြောက်လာ တဲ့ ဆေးပညာနဲ့ မိမိဒေသခံ မိဘပြည်သူများကို ပြန်လည်စောင့် ရှောက်အလုပ်အကျွေးပြုဖို့ဆိုတဲ့ ရည်ရွယ်ချက်နဲ့ ဆောင်ရွက်တဲ့အတွက်ကြောင့်မို့လို့ အင်မတန် ဂုဏ်ယူဝမ်းမြောက် စရာ ကောင်းပါတယ်။ ဥက္ကဋ္ဌကြီးခင်ဗျား။ ယခုလို မူဝါဒချမှတ်ပြီး ရွေးချယ်ခြင်းဟာ ဒေသခံ ဉာဏ်ရည် ထက်မြက်တဲ့လူငယ်များ ဆေးပညာသင်ကြား တတ်မြောက်လာပြီး အမှန်တကယ် မိမိဒေသ တွင် နေထိုင်ပြီး မိဘပြည်သူများကို နယ်စွန်နယ်ဖျားအထိ ဆေးဝါးကုသပေးနိုင်ရန် ရည်ရွယ်ချက်ကြီးမားစွာဖြင့် ဆောင်ရွက်နေတယ်လို့ ကျွန်တော် ယုံကြည်ပါတယ်။ ဒါကြောင့် အဓိကအရေးကြီးဆုံးမှာ ဒေသခံမိဘနှစ်ပါးမှ မွေးဖွားပြီး ကျောင်းသား၊ ကျောင်းသူများဟာ မိဘနှစ်ပါးနှင့်အတူ ပုံစံ(၁၀)တွင် ရှိနေရမည်မှာ အဓိက ဖြစ်ပါတယ်။ လျှောက်ထားရာ မှာလည်း လိမ်ညာတင်ပြနိုင်ခြင်း မရှိအောင် ရပ်/ကျေးအုပ်ချုပ်ရေးမှူးများမှ အသေအချာ စိစစ်ထောက်ခံခြင်း၊ မြို့နယ်အုပ်ချုပ်ရေးမှူးမှ ပြန်လည် စိစစ်ထောက်ခံခြင်း၊ မြို့နယ် လ.၀.က ဦးစီးမှ မူလ ပုံစံ (၁၀)တွင် မိဘနှစ်ပါးနှင့်အတူ ရှိ/မရှိ စစ်ဆေးရန်နှင့် ဆေးကျောင်းပြီး၍ ဆရာဝန်ဖြစ်လာပါကလည်း မိမိဒေသတွင် အနည်းဆုံး (၅)နှစ်မှ (၁၀)နှစ်အထိ နေထိုင် နိုင်သူ တာဝန်ထမ်းဆောင်နိုင်သူ ဖြစ်ကြောင်း ဝန်ခံလက်မှတ် ရေးထိုးလျှောက်ထာ��သင့်ကြောင်း အကြံပြုဆွေးနွေး တင်ပြလိုပါတယ်။ ယခုပြဋ္ဌာန်းတဲ့ မူဟာ ဆေးသိပ္ပံပညာဦးစီး ဌာနရဲ့ မူဟာ (၈)တန်း၊ (၉)တန်း၊ (၁၀)တန်းကို မိမိဒေသကျောင်းမှ အောင်မြင်သူဖြစ်ရမည် ဆိုတဲ့ မူကို အဓိကပြန်လည် စဉ်းစားချင့်ချိန်ပြုပြင်သင့်ပြါောင်း တင်ပြလိုပါတယ်။ ဥက္ကဋ္ဌကြီးခင်ဗျား။ ယခုကဲ့သို့ (၈)တန်း၊ (၉)တန်း၊ (၁၀)တန်းကို မိမိဒေသမှ အောင်မြင်သူဖြစ်ရမည်ဟု မူ ပြဋ္ဌာန်းလိုက်တဲ့ အတွက်ကြောင့် ဒေသခံမိဘများနှင့် ဆွေမျိုးသားချင်းများမှာ ဉာဏ်ရည်ကောင်းတဲ့ သားသမီးများကို စုပေါင်း၍ (၉)တန်း သို့မဟုတ် (၁၀)တန်းမှစ၍ ပြည်မရှိ သင်ကြားရေး ကောင်းတဲ့ ကျောင်းများကို စေလွှတ်ပြီး ပညာသင်ကြားစေခဲ့သော လူငယ်များမှာ အမှတ်ကောင်းကောင်းနဲ့ အောင်လာသော်လည်း ယခုနှစ်ခေါ်ယူသည့် ဆေးကျောင်းတက်နိုင်ရန် လျှောက်ထားခွင့်ပင် မရကြတော့ပါ။ ဒေသခံလူငယ်များအချင်းချင်း (၁၀)တန်းပညာ တစ်နှစ် ပြည်မသို့ သွားရောက်သင်ကြားရုံ ကြောင့် အခွင့်အရေးချင်း မတူတော့ဘဲ ဆုံးရှုံးနစ်နာသလို ခံစားကြရပါတယ်။ ကလေးများဝမ်းနည်းရသလို မိဘများလည်း ငွေကုန်ကြေးကျခံ ခဲ့ရသော်လည်း အခွင့်အရေးချင်းမတူ နစ်နာသလို ခံစားရပြီး ဝမ်းနည်းလျက်ရှိ ကြပါတယ်။ ဝေးလံသီခေါင်တဲ့ တောင်ပေါ်ဒေသနဲ့ နယ်စပ်ဒေသမှာရှိတဲ့ ကျောင်းတွေနဲ့ ပြည်မ မှာရှိတဲ့ကျောင်းဟာ ဘယ်လိုမှသင်ကြားရေးပိုင်းမှာ မတူညီနိုင်ဘူးဆိုတာ ကိုယ်စားလှယ် တော်ကြီးများလည်း အားလုံးသိကြမှာ ဖြစ်ပါတယ်။ ပြည်မရောက် စစ်ဘက်၊ နယ်ဘက် နိုင်ငံ့ဝန်ထမ်းများ ဆွေမျိုးများကို အားကိုးပြီး မှီခိုပြီးတော့မှ မိဘများမှ (၉)တန်း သို့မဟုတ် (၁၀)တန်း ရောက်လာလို့ရှိရင် ကြိုးစားပြီးတော့မှ ပြည်မကိုစေလွှတ်ပြီး ဆွေမျိုးတွေဆီမှာ ထားပြီး ပညာသင်ကြားစေတဲ့ ကလေးတွေလည်း အမြောက်အမြား ရှိပါတယ်။ လေးစားအပ်ပါသော အမျိုးသားလွှတ်တော် ဥက္ကဋ္ဌကြီးခင်ဗျား။ ဥပမာ ကျွန်တော်တို့ ချင်းပြည်နယ်နဲ့ ယခုနှစ်အခြေအနေကို ကျွန်တော် ဥပမာပေးပြီး တင်ပြလိုပါတယ်။ ချင်းပြည်နယ်တောင်ပိုင်း မင်းတပ်၊ မတူပီ၊ ကန်ပက်လက်မြို့နယ်များက အများဆုံး မကွေးတိုင်း ကျောက်ထုမြို့မှာ (၉)တန်းရောက်လာရင် စထားကြပါတယ်။ တချို့ကလည်း (၁၀)တန်းမှာ သွားထားကြပါတယ်။ ဥပမာ ပလက်ဝ လိုဟာမျိုးဆိုရင် စစ်တွေမှာ သွားထား ကြပါတယ်။ တချို့ကလည်း မန္တလေး၊ ပြင်ဦးလွင်မှာ အနည်းငယ် အနည်းအကျဉ်း ရှိပါတယ်။ မိဘများက ကျောင်းအုပ်ကြီးနဲ့ တိုင်ပင်ပြီး (၂)ရစ် ပေးသွင်းရမယ့်ငွေကို (၄)ရစ်အထိ ပေးသွင်း၍ မိဘများက ကြိုးပမ်းစွာ ငွေရှာပြီး သားသမီးများအတွက် ပညာရေးကို အဲဒီလို ထောက်ပံ့ ကြပါတယ်။ ပိုက်ဆံရှိလို့၊ ချမ်းသာလို့ ထားကြတာ မဟုတ်ပါဘူး။ ဉာဏ်ရည်ကောင်းတဲ့ကလေးတွေ အမှတ်ကောင်းကောင်း နဲ့ အောင်မှ လိုင်းကောင်းရမယ်ဆိုတဲ့အသိနဲ့ ကြိုးစားပြီး ထား ကြတာ ဖြစ်ပါတယ်။ ဒီနှစ် ကျောက်ထုကျောင်းမှာ မတူပီက (၅) ဘာသာ တစ်ယောက်၊ (၄) ဘာသာ တစ်ယောက် ရှိပါတယ်။ ကျွန်တော်တို့ မင်းတပ်မှာလည်း ကျောက်ထုကျောင်းမှာ (၃)ဘာသာ နှစ်ယောက် ရှိပါတယ်။ (၉)တန်းမှ စထားသူနှင့် (၁၀)တန်းမှ စထားသူများ ဖြစ်ပါတယ်။ အမှတ်လည်း (၄၈၀)၊ (၄၆၀)၊ (၄၄၀) စသည်ဖြင့် ရကြပါတယ်။ ဒါပေမဲ့ ဆေးပညာဦးစီး ဌာနရဲ့ ပြဋ္ဌာန်းမူနဲ့ မညီလို့ လျှောက်ထားခွင့်တောင် မရှိကြပါဘူး။ မိဘများ နဲ့ကလေးတွေ ဝမ်းနည်း ကြရပါတယ်။ ချင်းပြည်နယ်မြောက်ပိုင်း တီးတိန်၊ တွန်းဇံ၊ ဟားခါး၊ ဖလမ်း၊ ထန်တလန်မြို့များကလည်း အများဆုံး ကလေးမြို့မှာ (၉)တန်း၊ (၁၀)တန်း ရောက်လာရင် သွားထားကြပါတယ်။ အထိုက်အလျောက် တတ်နိုင်တဲ့လူက (၉)တန်းက စပြီးတော့မှ အခြေခံ ရအောင်ဆိုပြီး ထားကြပါတယ်။ မတတ်နိုင်တဲ့လူတွေကလည်း (၁၀)တန်းကို ကြိတ်မှိတ်ပြီးတော့မှ ထားကြပါတယ်။ (၄)ဘာသာ၊ (၃)ဘာသာဂုဏ်ထူးများ ရကြပါတယ်။ ဒါပေမဲ့ ဒီနှစ် ၂၀၁၂-၂၀၁၃ မှာ ဒီနယ်စပ်ဒေသ ဆေးကျောင်း လျှောက်ထားခွင့် တောင် မရှိကြပါဘူး။ ဉာဏ်ရည်ကောင်းတဲ့ ဒေသခံလူငယ်တွေအတွက် ဒီလိုမျိုး မဖြစ်သင့် ပါဘူး။ ဒီလိုဉာဏ်ရည်ကောင်းတဲ့ ဒေသခံလူငယ်တွေကို ဆေးကျောင်း တက်နိုင်တဲ့မူ ရေးဆွဲ ရမှာဖြစ်ပါတယ်။ (၈)တန်း၊ (၉)တန်း၊ (၁၀)တန်းမှ အောင်သူဖြစ်ရမည်ဆိုတဲ့မူကို ပြန်လည်စဉ်းစား သင့်ကြောင်း အကြံပြု တင်ပြလိုပါတယ်။ ဥပမာအားဖြင့် သူငယ်တန်းမှ (၈)တန်းအထိ မိမိ ဒေသမှာ တက်ရောက်တဲ့သူ ဖြစ်ရမယ်ဆိုရင် ဒါ (၉)တန်း၊ (၁၀)တန်း ပြည်မမှာ လာတက်တဲ့ ကလေးတွေက လျှောက်ထားခွင့် ရှိပါလိမ့်မယ်။ နောက်တစ်ခုက (၈)တန်း၊ (၉)တန်းစသဖြင့် သတ်မှတ်လိုက်မယ်ဆိုရင် (၁၀)တန်းလာတက်တဲ့ ကလေးတွေက လျှောက်ထားခွင့်ရှိမှာ ဖြစ်ပါတယ်။ ဒါကြောင့် ကျွန်တော်တို့ ချင်းပြည်နယ်ဟာ ၂၀၀၅ ခုနှစ်နောက်ပိုင်းမှာ လမ်းပန်း ဆက်သွယ်ရေး အတော်အတန် ကောင်းမွန်လာတဲ့အတွက်ကြောင့်မို့ မိဘပြည်သူများဟာ လည်း အထိုက်အလျောက် ဝင်ငွေရရှိလာကြပါတယ်။ ထို့အတူပဲ ဝေးလံသီခေါင်တဲ့ဒေသ ဟာလည်း ခေတ်စနစ်ပြောင်းလဲလာသလို မိမိတို့ရဲ့ အနေအထားတွေဟာလည်း ပြောင်းလဲ လာပါတယ်။ ဒါကြောင့် သားသမီးတွေရဲ့ ပညာရေးအတွက် အောက်ပြည်၊ အောက်ရွာမှာ (၉)တန်း၊ (၁၀)တန်းရောက်လာရင် ဒီနောက်ပိုင်းမှာထားလာကြပါတယ်။ ဒါကြောင့် ကလေးတွေ နဲ့ မိဘတွေကလည်း ဖွဲ့စည်းပုံအခြေခံဥပဒေပုဒ်မ ၃၄၈ နဲ့ ပုဒ်မ ၃၅၅ အရလည်း နိုင်ငံသား တစ်ယောက်အနေနဲ့ ဒေသခံလူငယ်အချင်းချင်း တန်းတူအခွင့်အရေး မခံစားရဘဲ ခွဲခြား သလို ဖြစ်နေပါတယ်။ လေးစားအပ်ပါသော အမျိုးသားလွှတ်တော် ဥက္ကဋ္ဌကြီးခင်ဗျား။ အဓိကအရေးကြီးဆုံး အချက်က မိဘနှစ်ပါး အမှန်တကယ် ဝေးလံသီခေါင်တဲ့ဒေသမှာနေထိုင်၍ ကလေးများလည်း မိဘနှင့်အတူ ပုံစံ(၁၀)တွင် ရှိနေပြီး နောင်တွင်လည်း မိမိဒေသတွင်အမှန်တကယ် နေထိုင်၍ တာဝန်ထမ်းဆောင်နိုင်မယ့် ဒေသခံများထဲမှ မူ၊ စည်းမျဉ်း စည်းကမ်းများနဲ့ ခွဲခြားမှုမရှိဘဲနိုင်ငံသားအခွင့်အရေးကို အတူတကွ ညီတူညီမျှ ခံစားနိုင်ရန် အောက်ခြေလက်တွေ့ဘဝနှင့် ကိုက်ညီ၍ မိဘပြည်သူများနှင့် ကလေးများအတွက် အဆင်ပြေစေရန် ဉာဏ်ရည်ကောင်းပြီး စာတော်တဲ့ ကလေးများ ဒေသခံမှန်လျှင် မူနှင့်အညီ ရွေးချယ်ပေးနိုင်ရန် အခွင့်အရေးကို တန်းတူညီမျှစွာ ခံစားစေလိုခြင်းနဲ့ နိုင်ငံတော်အစိုးရရဲ့ ဝေးလံသီခေါင်တဲ့ဒေသမှ ဆေးပညာ သင်ကြားနိုင်အောင် မှန်ကန်တဲ့ရည်ရွယ်ချက်၊ ရည်မှန်းချက်ကြီးကြီးမားမားနဲ့ ဆောင်ရွက်ပေးနေ တာဟာ အောက်ခြေရှိဒေသအခြေအနေ လက်တွေ့ဖြစ်ပျက်နေမှုနဲ့ ပြည်သူများရဲ့ ဆန္ဒအမှန်ကို သိရှိနေရတဲ့အတွက်ကြောင့် ဝေးလံသီခေါင်တဲ့ဒေသမှ ပြည်သူများရဲ့ အကျိုးငှာ အထက်တွင် ကျွန်တော် ဖော်ပြခဲ့တဲ့အပိုဒ်ကို လိုအပ်သလို ပြန်လည်ပြုပြင်ပေးနိုင်ရန်အတွက် အဓိက ဖြစ်သော ပုံစံ(၁၀)တွင် အိမ်ထောင်စုစာရင်းမူရင်းဖြင့် အဆင့်ဆင့်စိစစ်၍ စည်းမျဉ်းများ ချမှတ်ထားပြီးလည်း အဲဒီဆေးသိပ္ပံ ပညာဦးစီးဌာနရဲ့ မူထဲမှာ ပါပြီးသား ဖြစ်ပါတယ်။ ပုံစံ (၁၀) နဲ့ အတိအကျ ရှိရမယ်ဆိုတာ ပါပြီးသား ဖြစ်ပါတယ်။ ဒါကြောင့် (၁) ယင်းအပိုဒ် (၈)တန်း၊ (၉)တန်း၊ (၁၀)တန်းကို ပယ်ဖျက်မလား၊ ပယ်ဖျက်မယ်ဆိုရင်တော့ အားလုံး တက်နိုင်မှာ ဖြစ်ပါတယ်။ ဒီလိုမဟုတ်ဘဲနဲ့ သူငယ်တန်း ကနေ (၈)တန်းအထိ မိမိဒေသမှာ တက်ရမယ်ဆိုရင်တော့ (၈)တန်း၊ (၉)တန်း ကျောင်းသား တွေဟာ အောက်မှာ လာတက်တဲ့ ကလေးတွေဟာ တက်ရောက်ခွင့်ရှိမှာ ဖြစ်ပါတယ်။ ဒီလိုမဟုတ်ဘဲနဲ့ အရင်ကလိုပဲ (၈)တန်း၊ (၉)တန်း၊ (၁၀)တန်းထဲမှာမှ (၈)တန်း၊ (၉)တန်းပဲ သတ်မှတ်မယ်ဆိုရင် (၁၀)တန်းကို လာရောက်တက်ရောက်တဲ့ ကလေးတွေဟာ ဆေးကျောင်းကို လျှောက်ထားခွင့် ရှိမှာ ဖြစ်ပါတယ်။ ဒါကြောင့် တာဝန်ရှိ လူကြီးမင်းများမှ အလေးအနက်စဉ်းစားပြီး လိုအပ်သလို ပြန်လည်ပြင်ဆင်နိုင်ရန် စဉ်းစားပေးသင့်ပါကြောင်း အကြံပြုချက်နှင့်အတူ ပြည်ထောင်စု အစိုးရအား တိုက်တွန်းကြောင်းအဆိုကို ဥက္ကဋ္ဌကြီးမှတစ်ဆင့် လေးစားစွာ တင်ပြအပ်ပါတယ် ခင်ဗျား။ အားလုံးကို ကျေးဇူးတင်ပါတယ်။</speech>
<speech type="speaker">အဆိုကို ထောက်ခံမယ့် ပုဂ္ဂိုလ် ဆက်လက်ဆောင်ရွက်ဖို့ ဖြစ်ပါတယ်</speech>
<speech type="speaker">အဆိုကို ထောက်ခံမယ့်ပုဂ္ဂိုလ် ညှိနှိုင်းထားတာ မရှိဘူး ထင်တယ်။</speech>
<speech><mp id="38">ဦးဇုန်လှယ်ထန်း၊ ချင်းပြည်နယ် မဲဆန္ဒနယ်အမှတ်(၂)</mp>ချင်းပြည်နယ် မဲဆန္ဒနယ်အမှတ်(၈) အမျိုးသားလွှတ်တော်ကိုယ်စားလှယ် ဦးဟာရှိန်းတွေ ရဲ့ အဆိုကို ကျွန်တော် ချင်းပြည်နယ် မဲဆန္ဒနယ်အမှတ် (၂) အမျိုးသားလွှတ်တော် ကိုယ်စားလှယ် ဦးဇုန်လှယ်ထန်း မှ ထောက်ခံပါတယ်။</speech>
<speech type="speaker">အမျိုးသားလွှတ်တော် ကိုယ်စားလှယ်များခင်ဗျား။ ဦးဟာရှိန်းဆွေ တင်သွင်းတဲ့အဆိုကို လွှတ်တော်ကိုယ်စားလှယ် တစ်ဦးက ထောက်ခံသွားပါတယ်။ အဆိုမှာ ဝေးလံခေါင်သီပြီး သွားလာရေးခက်ခဲသည့် မြို့နယ်များမှ ဆေးကျောင်းသားများ ရွေးချယ် ရာတွင် အောက်ခြေလက်တွေ့ဘဝ နှင့် ကိုက်ညီမှုမရှိ သည့် (၈)တန်း၊ (၉)တန်း၊ (၁၀)တန်းကို မိမိဒေသမှ အောင်မြင်သူ ဖြစ်ရန်ဆိုသည့် မူစည်းမျဉ်းကို ပြန်လည်ပြင်ဆင်ပေးပါရန် ပြည်ထောင်စု အစိုးရအား တိုက်တွန်းကြောင်း ဖြစ်ပါတယ်။ ဒါကြောင့် အဆိုကို လက်ခံဆွေးနွေးရန် သင့်/မသင့် လွှတ်တော်ရဲ့ ဆန္ဒ ရယူပါမယ်</speech>
<speech type="speaker">အဆိုကိုလက်ခံဆွေးနွေးဖို့ လွှတ်တော်ကိုယ်စားလှယ်များက သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။</p>
<speech type="speaker">အဆိုကိုလက်ခံဆွေးနွေးဖို့ သဘောမတူတဲ့ လွှတ်တော်ကိုယ်စားလှယ်များ ရှိပါ သလား ခင်ဗျား။ အဆိုကို လက်ခံဆွေးနွေးဖို့ သဘောမတူတဲ့ လွှတ်တော်ကိုယ်စားလှယ် မရှိတဲ့ အတွက် ဦးဟာရှိန်းဆွေ ရဲ့ အဆိုကို လက်ခံဆွေးနွေးရန် လွှတ်တော်က သဘော��ူကြောင်း ကြေညာပါတယ်။(ဩဘာသံများ)</speech>
<speech type="speaker">ဦးဟာရှိန်းတွေ တင်သွင်းတဲ့ အဆိုကို ဆွေးနွေးမယ့် လွှတ်တော် ကိုယ်စားလှယ်များ အစည်းအဝေး ရပ်နားတဲ့အခါ အမျိုးသားလွှတ်တော်ဌာန၊ ဒုတိယ ညွှန်ကြားရေးမှူးချုပ်ထံ အမည်စာရင်း ပေးပို့ကြဖို့ ဖြစ်ပါတယ်</speech>
</motion>
<motion>
<title>ဦးစောထွန်းမြအောင်၊ ကရင်ပြည်နယ် မဲဆန္ဒနယ်အမှတ်(၅)၏ နယ်စပ်နှင့် တောင်တန်း ဒေသများတွင် အနာဂတ်ဖွံ့ဖြိုးရေးအတွက် ကျေးလက်ဗဟိုပြု လူငယ်ပျိုးခင်းသင်တန်းကျောင်း စတင်ဖွင့်လှစ်ပေးရန် ပြည်ထောင်စုအစိုးရအား တိုက်တွန်းကြောင်းအဆိုတင်သွင်းခြင်းနှင့် လက်ခံဆွေးနွေးရန် သင့်/မသင့် အဆုံးအဖြတ်ရယူခြင်း</title>
<speech type="speaker">အစီအစဉ်(၉)ကို ဆောင်ရွက်မှာ ဖြစ်ပါတယ်။ အမျိုးသားလွှတ်တော် ကိုယ်စားလှယ်များ ခင်ဗျား။ ကရင်ပြည်နယ် မဲဆန္ဒနယ်အမှတ်(၅)မှ ဦးစောထွန်းမြအောင် က နယ်စပ်နှင့်တောင်တန်းဒေသများတွင် အနာဂတ်ဖွံ့ဖြိုးရေးအတွက် ကျေးလက်ဗဟိုပြု လူငယ်ပျိုးခင်းသင်တန်းကျောင်း စတင်ဖွင့်လှစ်ပေးရန်နဲ့ စပ်လျဉ်းတဲ့ အဆိုတစ်ရပ် တင်သွင်း လိုကြောင်း အမျိုးသားလွှတ်တော်သို့ ပေးပို့ထားပါတယ်</speech>
<speech type="speaker">ဦးစောထွန်းမြအောင် အဆိုတင်သွင်းဖို့ ဖြစ်ပါတယ်။</speech>
<speech><mp id="29">ဦးစောထွန်းမြအောင်၊ ကရင်ပြည်နယ် မဲဆန္ဒနယ်အမှတ်(၅)</mp>လေးစားအပ်ပါ သော အမျိုးသားလွှတ်တော် ဥက္ကဋ္ဌ၊ ပြည်ထောင်စုဒုတိယဝန်ကြီးများနဲ့ အမျိုးသား လွှတ်တော် ကိုယ်စားလှယ်များကို မင်္ဂလာပါလို့ ဦးစွာ နှုတ်ဆက်ပါရစေ။ ကျွန်တော်ကတော့ ကရင်ပြည်နယ် မဲဆန္ဒနယ်မြေအမှတ်(၅)မှ အမျိုးသားလွှတ်တော် ကိုယ်စားလှယ် ဦးစောထွန်းမြအောင် ဖြစ်ပါတယ်။ ကျွန်တော် တင်သွင်းမယ့် အဆိုကတော့ နယ်စပ်နှင့် တောင်တန်းဒေသများတွင် အနာဂတ်ဖွံ့ဖြိုးရေးအတွက် ကျေးလက်ဗဟိုပြု လူငယ်ပျိုးခင်း သင်တန်းကျောင်းများ ဖွင့်လှစ်ရေးအဆို ဖြစ်ပါတယ်။ ဒီအဆိုနဲ့ ပတ်သက်ပြီးတော့ ကျွန်တော် မဆွေးနွေးခင်မှာ၊ ကျွန်တော် နယ်ဘက်မှာ တာဝန်ထမ်းဆောင်ခဲ့စဉ်က အခြေအနေလေးကို ပဏာမ တင်ပြ လိုပါတယ်။ ကျွန်တော် သာသနာရေးဝန်ကြီးဌာန ရောက်တဲ့အခါကျတော့ ၂၀၀၆ ခုနှစ်မှာ ကျွန်တော်တို့ ဒီနယ်စပ်နှင့် တောင်တန်းနဲ့ ပတ်သက်ပြီးတော့ ကျွန်တော့်ကို Survey ဒါ ခုနလိုပေါ့။ တာဝန်ပေးပါတယ်၊ ဝန်ကြီးကပေါ့၊ အဲဒီတော့ သွားတဲ့အခါမှာ ကျွန်တော်တို့ ချင်းတောင်တန်းဒေသ၊ နာဂတောင်တန်းဒေသ၊ ကချင်ပြည်နယ် နောက်တစ်ခါ ရှမ်းပြည်မြောက်ပိုင်း၊ တောင်ပိုင်း နောက်တစ်ခါ ကယားပြည်နယ်၊ ကရင်ပြည်နယ် အဲဒါအပြင် တနင်္သာရီတိုင်း ဒါတွေ ကျွန်တော် ရောက်ခဲ့ပါတယ်။ အဲဒီအပေါ်မှာမူတည်ပြီးမှ ကျွန်တော်တို့ ဒီ ၂၀၀၆ ခုနှစ်မှာ နယ်စပ်နှင့် တောင်တန်းဒေသ အနာဂတ်အတွက် လူငယ်ပျိုးခင်း သင်တန်းကျောင်းများကို ဖွင့်လှစ်ဖို့ လိုပါတယ်တဲ့၊ ဒါ အထက်ကတာဝန်ပေးတာ၊ အဲဒီတော့ အဲဒီအချိန်မှာ ဘာလဲ န.တ.လ လည်း ရှိပါတယ်။ နယ်စပ်ဒေသ န.တ.လ ကျောင်း အဲဒီတော့ မတူဘူးတဲ့၊ မတူအောင် ဖွင့်ရမယ်တဲ့။ တို့က ဘာဖြစ်လို့လဲဆိုတော့၊ တို့ တောင်ပေါ်ဒေသက နှစ်ပေါင်း(၁၀၀)လောက် ကင်းကွာခဲ့ သည့်အတွက်ကြောင့် ဒါတွေဟာ တို့ရဲ့ မြန်မာ့ယဉ်ကျေးမှုနဲ့ တို့တိုင်းရင်းသားတွေဟာ ရင်းနှီးဆက်ဆံမှု မရှိခဲ့ဘူး။ နှစ်ပေါင်း (၁၀၀)လောက် တို့ နယ်ချဲ့က သွေးခွဲခဲ့သည့်အတွက်ကြောင့် တို့ က အကုန်လုံး အတွေးအခေါ်ကအစ ငါ့လူမျိုး၊ ငါ့ဒေသ၊ ငါ့ဘာသာ ဒီလိုဟာ မျိုးကို လူမျိုးစွဲ၊ ဘာသာစွဲ ဒေသတွေ ရှိကြတယ်။ အဲဒီတော့ တို့ ပြည်ထောင်စုစိတ်ဓာတ် ဖြစ်အောင် ငါတို့အနေနဲ့ တို့ နယ်စပ်မှာ မဖြစ်မနေ တို့ ပျိုးထောင်ပေးရမယ်ဆိုပြီးတော့ လမ်းညွှန်ချက်အရ အဲဒီစီမံချက်ဆွဲတာ ကျွန်တော်တို့ ၂၀၀၆ ခုနှစ်က စတာ ၂၀၀၈ ခုနှစ်မှပြီးဆုံးခဲ့တယ်။ အဲဒီတော့ အဲဒီအချိန်တုန်းက ဘာဆက်လုပ်ရလဲဆိုတော့ ကျွန်တော်တို့ ပခုက္ကူဒေသနဲ့ ကလေးဒေသမှာ လူငယ်ပျိုးခင်း သင်တန်းကျောင်း (၂)ကျောင်းကို နိုင်ငံတော်ဘတ်ဂျက်နဲ့ ဖွင့်ခဲ့ရတယ်။ ဖွင့်ခဲ့တော့ ဖွင့်တာလည်း ချက်ချင်းအားလုံး ကျွန်တော်တို့ နှစ်ထပ်ဘော်ဒါဆောင် တစ်ဆောင်ရယ်၊ နောက်တစ်ခါ ပေ(၃၀) ပေ(၉၀) နှစ်ထပ်ဘော်ဒါဆောင်တစ်ဆောင်၊ နောက်တစ်ခါ တစ်ထပ်ဘော်ဒါဆောင်၊ ပေ(၃၀)ပေ(၆၀) ဒါကစာသင်ဆောင်၊ နောက်တစ်ခါ ပေ(၃၀) ပေ(၉၀)တစ်ထပ် ထမင်းစားဆောင်၊ နောက်တစ်ခါ ဝန်ထမ်းအတွက် ဒုဦးစီးမှူး၊ ဦးစီးမှူး အဆင့်ထိနေဖို့ အတွက် ဒါ (၂)ခန်းတွဲ (၃)ဆောင်၊ နောက်တစ်ခါ ရေချိုးခန်းတွေ၊ နောက်တစ်ခါ ကျွန်တော်တို့ မွေးမြူရေးတွေအတွက်ပါ အကုန်လုံး သိန်း(၁၀၀)နဲ့ ကလေးနဲ့ ပခုက္ကူမှာ စတင်ဆောက်ခဲ့တာ၊ အခုလည်း ခုနလိုပေါ့ ဒါ ကလေးနဲ့ ပခုက္ကူမှာရှိတဲ့လူတိုင်း သိပါတယ်။ အဲဒီတော့ တာဝန်အနေနဲ့ ကတော့ နိုင်ငံတော်အစိုးရကနေပြီးတော့ သာသနာရေး ဝန်ကြီးဌာနကို ရော့ မင်း ဒါ ခုနကလို ပညာရေးအတွက် မင်းပဲလုပ် ဘုန်းတော်ကြီးပညာသင်ကျောင်းရှိတယ်။ အဲဒါကို (၇)တန်းထိ၊ မူလွန်ထိ ကိုယ့်ဟာကိုယ်လုပ်၊ လုပ်ပြီးတော့ ခုနလို့ပေါ့ ကျန်တဲ့ အထက်တန်းကျောင်း ရောက်လို့ ရှိရင် ဒါ ခုနကလိုပေါ့၊ အစိုးရ အထက်တန်းကျောင်းအနေနဲ့၊ တွဲဖက်အနေနဲ့ လုပ်ကြပါဆိုပြီး ဒါ တာဝန်ပေးခဲ့တယ်။ အဲဒီတော့ အဲဒီစီမံချက်မှာ ကျွန်တော်တို့ အဓိကအချက်က ကချင်ပြည်နယ်မှာ မြစ်ကြီးနားနဲ့ ပူတာအိုဒေသ၊ ကယား ပြည်နယ် လွိုင်ကော်ဒေသ၊ ကရင်ပြည်နယ်တွင် ဘားအံနဲ့ ပိုင်ကျုံဒေသ၊ နောက် ရှမ်းမြောက်မှာ (၁၀၅)ဒေသ၊ ကျွန်တော်တို့ (၁၀၅)မိုင် ဒေသနဲ့ ပတ်ဝန်းကျင်ပေါ့လေ။ နောက်တစ်ခါ ရှမ်းပြည်အရှေ့ ကျိုင်းတုံ၊ ရှမ်းတောင် ဖယ်ခုံ၊ ချင်းပြည်နယ်မှာ ကလေး၊ ပခုက္ကူ ဒီနှစ်ခုက ဆောက်ပြီးပါပြီ။ နောက် ကော့သောင်းဒေသ၊ နောက်တစ်ခါ ရခိုင်ပြည်နယ်မှာ စစ်တွေနဲ့ ဘူးသီးတောင်ဒေသ၊ ဒါကို Plan ချပြီးတော့ ဒါကို စီမံချက်နဲ့ လုပ်ခဲ့သည့်အတွက်ကြောင့် ကျွန်တော်တို့ ၂၄-၄-၂၀၀၈ ခုနှစ် မှာ ကျွန်တော်တို့ နိုင်ငံတော်အစိုးရကနေပြီးတော့ အတည်ပြုပြီး ဒါ ဆောင်ရွက်ခဲ့ပါတယ်။ အဲဒီမှာ ငါးနုတ်၊ ချင်းတောင်ပိုင်းနဲ့ ချင်းမြောက်ပိုင်းပဲ ကျွန်တော် တာဝန်ကို ဆောင်ရွက်ပေးခဲ့တယ်။ အဲဒီတော့ ကျွန်တော့်တာဝန်အနေနဲ့ ဒါကတော့ ယခင် နိုင်ငံတော်အစိုးရ ချမှတ်တဲ့ Policy ကို ပြန်ပြီးတော့ အကောင်အထည်ဖော်တဲ့ သဘောလည်း ဖြစ်တယ်။ နောက်တစ်ခါ နယ်စပ်ဒေသ၊ ယဉ်ကျေးမှု၊ ပညာရေးနဲ့ပတ်သက်ပြီးတော့ ဒါခုနကလို ဖြည့်စွမ်းပြီး လုပ်တဲ့ သဘောလည်း ဖြစ်ပါတယ်။ အဲဒီတော့ အဲဒီ (၁၀)ဌာနလားဆိုတော့ အဲဒီ (၁၀)ဌာနတင် မကပါဘူး။ ဒါက အနာဂတ်စီမံချက်အနေနဲ့ ကျွန်တော်တို့ အကုန်လုံး ဆွေးနွေးပြီး လုပ်ခဲ့တာ ဆိုလို့ရှိရင် ကျွန်တော်တို့ ရခိုင်ပြည်နယ်မှာဆိုလို့ ရှိရင် အဓိက ကျီးကန်းပြင်ဒေသ၊ ကျွန်တော်တို့ အဲဒီမှာဆိုလို့ ရှိရင် တိုင်းတစ်ပါးတွေက ဗမာကို ကျူးကျော်လာတဲ့အတွက်ကြောင့် အဲဒီမှာ ဗန္ဓုလရွာ သူတို့ အရပ်အခေါ်တော့ ကုလား ခေါ်တော့၊ တိုင်းတစ်ပါးသားခေါ်တော့၊ အန်တုလား ဗိုလ်တုလား၊ အံတုမရ၊ ဗန္ဓုလရွာတဲ့ ဗိုလ်ချုပ်ကြီးဝင်းမြင့် လက်ထက်တုန်းက တာဝန်ပေးထားတယ်။ နောက်တစ်ခါ ချင်းပြည်နယ်မှာဆိုရင် ပလက်ဝဒေသ အထူးသဖြင့် ဥဿလင်း၊ မြိတ်ဝ ဒါက တိုင်းရင်းသားတွေ အများစုရှိတဲ့ဒေသတွေ၊ နောက်တစ်ခါ ကျွန်တော်တို့ ချင်းတောင်ဘက်မှာ ဆိုလို့ ရှိရင်လည်း ချင်းဒေသတွေဘက်မှာ ဆိုလို့ရှိရင် ဒါ ခုနလိုပေါ့ရိဒ်ဒေသ၊ ဒါဖွံ့ဖြိုးရေးအတွက် အဓိက၊ နောက်တစ်ခါ နာဂဒေသကျတော့ ဘာဖြစ်လဲ ဆိုတော့ ကျွန်တော်တို့ ခန္တီးတို့၊ လဟယ်တို့၊ ယောင်ကွန်တို့၊ ဟမီး၊ ဟခွန်းဒေသ ဒါတွေက ဘာဖြစ်လဲဆိုတော့ အဓိကအချက်က ဒီ ခန္တီးနဲ့ နန်းယွန်းနဲ့ ပန်ဆောင်ဒေသကြားက အလွန်ခေါင်သီတဲ့နေရာ ဖြစ်ပါတယ်။ အဲဒါ နဂိုကတည်းကလည်း စီမံချက်နဲ့ ကျွန်တော်တို့ ရောက်ခဲ့စဉ်တုန်းကတော့ လားလမ်း ပဲရှိတယ်။ ဒါပေမဲ့ အဲဒီနေရာ ဘာဖြစ်လဲဆိုတော့၊ ဘာဖြစ်လို့ အဓိကကျသလဲဆိုတော့၊ လူပါးပြီးတော့ စုတဲ့နေရာမှာစု နောက်တစ်ခါ တစ်ချိန် တုန်းက နာဂအချင်းချင်းတွေ ခုနကလိုပေါ့၊ ခုန ဒုံဟီးဆိုတဲ့ရွာ ဆိုလို့ရှိရင် မြို့ဆိုလို့ရှိရင် တစ်မြို့လုံးသည် အချင်းချင်းမတဲ့ကြတဲ့အတွက်ကြောင့် ဒါခုနကလိုပေါ့ သူတို့ အသက်ဆုံးရှုံး သွားရတဲ့ အနေအထားတွေရှိခဲ့ဖူးတယ်။ အဲဒီတော့ ကျွန်တော် တင်ပြချင်တယ်ဆိုတာက ဒါက ခုန နာဂအပိုင်း၊ ကချင်ပြည်နယ် အပိုင်းကျတော့ ကျွန်တော်တို့ ကဘော်ချိုင့်ဝှမ်း၊ ကဘော်ချိုင့်ဝှမ်းဆိုလို့ ရှိရင်၊ ကဘော်နဲ့ ယောင်ကွန်ဒေသမှာဆိုလို့ ရှိရင်၊ ကြည့်လိုက်လို့ ရှိရင် သူက မြေပုံမှာ ကြည့်ရင် Unsurvey ဧရိယာ၊ Unsurvey ဧရိယာဆိုတာ ကျွန်တော်တို့ က ဘာလဲဆိုတော့ ဟာ ဒါတွေဟာ ကျွန်တော်တို့ Unsurvey မတိုင်းတာလို့ ကြည့်လိုက်တဲ့အခါကျတော့ ကျွန်တော်တို့ ရေနံတူးစင်ကြီး ရှိတယ်။ ရေနံတူးစင်က ကိုယ့်နယ်လား၊ သူ့နယ်လား ပြောလည်း မပြော တတ်ဘူး။ ဒါပေမဲ့ အဲဒါနဲ့ ဒါတင်ပြတဲ့အခါကျတော့ အထက်ကိုသွားပြောတယ်။ အဲဒါကျလို့ ရှိရင် တာဝန်ပေးတယ်။ ကျွန်တော့်ကို အဲဒါ သွားရှင်းပါ။ စစ်ကြောင်းနဲ့ သွားရှင်းပါ။ တပ်ဖွဲ့ (၂) ဖွဲ့နဲ့၊ သွားတဲ့အခါကျတော့ အဲဒီမှာ ကျွန်တော်တို့ လီနောင်ဇွတ်ဆိုတာ၊ လီနောင်ဇွတ်က ဟိုးအရင်တုန်းက ကျွန်တော်တို့ ဒီ ဒေါက်တာမော့စ်၊ မြန်မာပြည်မှာ တိုင်းတစ်ပါးတွေရဲ့ ဒါ ခုနကလိုပေါ့။ သွေးခွဲပြီးတော့ ဖွံ့ဖြိုးရေးလုပ်တဲ့နေရာမှာ ဟာ အဲဒီမှာ ကျွန်တော်တို့က ဆိုင်ရာကို အကြောင်း ကြားရတယ်။ အကြောင်း ကြားတဲ့အခါကျတော့ လာပြီးတော့ သူတို့ကို သက်ဆိုင်ရာနဲ့ ဒါထိန်းသိမ်းပြီးတော့ ပြန်ခေါ်သွား ကြတဲ့အပိုင်း ရှိပါတယ်။ နောက်တစ်ခါ ကျွန်တော်တို့ ဒီ ပြန်တင်ပြရမယ်ဆိုလို့ရှိရင် နောက်တစ်ခါ၊ ဟို ကချင်ပြည်နယ်မြောက်ဖျားက ပန်နန်းဒင်ဒေသ၊ ပန်နန်းဒင်ဆိုလို့ရှိရင် ကျွန်တော်တို့ တရုတ်ပြည်နဲ့ကပ်လျက် အဲဒီမှာ ပန်နန်းဒင်မြို့လေးဟာဆိုလို့ရှိရင် ဒါနယ်စပ်မြို့လေး၊ ဒါပေမဲ့ အဲဒီမှာ လီဆူးရယ်၊ ရဝမ်ရယ် နေကြတယ်။ ဂျိန်းဖော လည်းနေကြပါတယ်။ ဒါပေမဲ့ အဲဒီမှာ ဘာဖြစ်သလဲဆိုတော့ ပန်နန်းဒင်ဒေသက ဒါ တရုတ်ပြည်နဲ့ ကပ်ပြီးတော့ နေကြတာ၊ အဲဒီမှာ ဒါခုကနလို Population above ဖြစ်လာလို့ရှိရင်၊ ဒါတွေက ကြောက်စရာကောင်းတဲ့ အနေအထားလေးတွေ ရှိပါတယ်။ ထို့အတူပဲ ကျွန်တော်တို့၊ မိုင်းမောဒေသ၊ ဒါမိုင်းမောဆိုတာက ကျွန်တော်တို့ ၊ ဒါပေမဲ့ တစ်ခုတော့ ကောင်းတာက ဟိုးအရင်ယခင်က ကျွန်တော်တို့ ပြည်မကနေပြီးတော့ တောင်တန်းဒေသကို သွားသည့် အတွက်ကြောင့် အဲဒီမှာ ဖွံ့ဖြိုးရေးလုပ်သည့်အတွက်ကြောင့်၊ အဲဒါတွေ ခုနလို အနေအထား ရှိပါတယ်။ ထို့အတူပဲ ကျွန်တော်တို့ ပန်ဆန်းဒေသ၊ နောက်တစ်ခါ ကျွန်တော်တို့ ပန်ယန်းဒေသ၊ နောက်တစ်ခါ ကျွန်တော်တို့ အောက်ကဆင်းလာလို့ရှိရင်လည်း ဒီရှမ်းပြည်မှာဆိုလို့ ရှိရင်လည်း ကျိုင်းတုံဒေသ၊ နောက်တစ်ခါ ဒါတွေဟာဆိုလို့ ရှိရင် ဖွံ့ဖြိုးရေးအတွက် လိုအပ်ပါတယ်။ အဓိက ပြောချင်တာက နယ်စပ်နဲ့ ဆက်စပ်တဲ့နေရာတွေမှာ ခုနကလို ဖွံ့ဖြိုးရေး လုပ်ငန်းနဲ့ယဉ်ကျေးမှုလူငယ်ပျိုးခင်းသင်တန်းကျောင်းကို ဒါဆောင်ရွက်ပေးဖို့ ဖြစ်ပါတယ်။ ဒါကလည်း စီမံချက်ထဲမှာ ရှိပြီးသား၊ ဒါကလည်း အခုနကလို မလုပ်နိုင်တဲ့၊ တချို့ဟာတွေ ကျတော့ နည်းနည်းလေး မလုပ်နိုင်တဲ့အတွက်ကြောင့် ဒါ ကျန်နေခဲ့ခြင်း ဖြစ်ပါတယ်။ ဒါကြောင့်မို့လို့ ကျွန်တော် တင်ပြလိုတဲ့အချက်က အခုလို ကျွန်တော်တို့ တိုင်းပြည်မှာ ဒါ ခုနလိုပေါ့၊ နယ်စပ်ဒေသမှာ ခြံစည်းရိုး မခတ်နိုင်သေးပါဘူး။ ခြံစည်းရိုး မခတ်နိုင် သည့်အတွက်ကြောင့် ဒါခုနကလိုပေါ့၊ ဒါအိန္ဒိယမှာတော့ ဆိုလို့ရှိရင် အိန္ဒိယနဲ့ ဘင်္ဂလားဒေ့ရှ် နဲ့ ခြံစည်းရိုး ခတ်ထားတယ်။ ကျွန်တော်တို့က မခတ်နိုင်ဘူး။ ဒါပေမဲ့ ကျွန်တော်တို့ က ယဉ်ကျေးမှုနဲ့နော်၊ ယဉ်ကျေးမှုအမွေအနှစ်နဲ့ ဒါ ထူထပ်စွာ ကျွန်တော်တို့ ခတ်ထားတယ်။ အဲဒီလို မခတ်ခဲ့လို့ ရှိရင် ကျွန်တော်တို့ က ရခိုင်ပြည်နယ်ကဲ့သို့ သားစဉ်မြေးဆက် စိတ်ဆင်းရဲတဲ့ သာဓကတွေ ဒါ ဖြစ်ပေါ်လာနိုင်ပါတယ်။ ဒါကြောင့်မို့လို့ နောင်အနှစ်(၂၀)ကို ကျော်လွန်ရည်မှန်းပြီးတော့ လက်ရှိက စပြီးတော့ နယ်စပ်နဲ့တောင်တန်းဒေသ ဖွံ့ဖြိုးရေးအတွက် လူငယ်ပျိုးခင်းသင်တန်းကျောင်း ကို ဒါ အနည်းဆုံး တစ်နှစ်ကို (၅)ကျောင်းပေါ့၊ ဒါ ခုနကလိုပေါ့၊ ဒါက စီမံချက်ရှိထားပြီး ခုနကလို ပထမနှစ်ဘတ်ဂျက်ထဲမှာ၊ ခုနကလိုပေါ့၊ BE မှာချထားပြီးရင် သူ့ဟာသူ ဆက်၊ ဆက်၊ ဆက်၊ ဆက်လို့ ရပါတယ်။ ဒါကြောင့်မို့လို့ အဲဒီလိုကျောင်း ဖွင့်လှစ်နိုင်ရေးအတွက် နယ်စပ်ရေးရာဝန်ကြီး ဌာန၊ လူမှုဝန်ထမ်းဝန်ကြီးဌာန၊ ယဉ်ကျေးမှုဝန်ကြီးဌာန၊ သာသနာရေးဝန်ကြီးဌာန ပူးပေါင်း ပြီးတော့ အမျိုးသားလွှတ်တော် ဥက္ကဋ္ဌကြီးမှတစ်ဆင့် နိုင်ငံတော်အစိုးရအား တိုက်တွန်း ကြောင်း အဆိုကို တင်သွင်းအပ်ပါတယ် ခင်ဗျား။ လေးစား ပါတယ်။</speech>
<speech type="speaker">မှတ်တမ်းတင်ထား ဖို့လား၊ ဆွေးနွေးဖို့ လား၊</speech>
<speech type="speaker">အဆိုကို ထောက်ခံမယ့်သူ ရှိပါက ဆောင်ရွက်ဖို့ ဖြစ်ပါတယ်</speech>
<speech><mp id="60">ဦးမြတ်ကို၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၁၂)</mp>ကရင်ပြည်နယ် မဲဆန္ဒနယ်အမှတ်(၅) အမျိုးသားလွှတ်တော် ကိုယ်စားလှယ် ဦးစောထွန်းမြအောင် ရဲ့ အဆိုကို စစ်ကိုင်းတိုင်းဒေသကြီး မဲဆန္ဒနယ်အမှတ် (၁၂) အမျိုးသားလွှတ်တော် ကိုယ်စားလှယ် ဦးမြတ်ကို မှ ထောက်ခံပါတယ်။</speech>
<speech type="speaker">အမျိုးသားလွှတ်တော် ကိုယ်စားလှယ်များခင်ဗျား။ ဦးစောထွန်းမြအောင် တင်သွင်းတဲ့အဆိုကို လွှတ်တော်ကိုယ်စားလှယ် တစ်ဦးက ထောက်ခံသွားပါတယ်။ အဆိုမှာ နယ်စပ်နှင့် တောင်တန်းဒေသများတွင် အနာဂတ်ဖွံ့ဖြိုးရေးအတွက် ကျေးလက်ဗဟိုပြု လူငယ်ပျိုးခင်းသင်တန်းကျောင်း စတင်ဖွင့်လှစ်ပေးရန် ပြည်ထောင်စုအစိုးရအား တိုက်တွန်းကြောင်း ဖြစ်ပါတယ်။ ဒါကြောင့် အဆိုကို လက်ခံဆွေးနွေးရန် သင့်/မသင့် လွှတ်တော်ရဲ့ ဆန္ဒရယူပါမယ်။</speech>
<speech type="speaker">အဆိုကိုလက်ခံဆွေးနွေးဖို့ လွှတ်တော်ကိုယ်စားလှယ်များက သဘောတူပါ သလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">အဆိုကိုလက်ခံဆွေးနွေးဖို့ သဘောမတူတဲ့ လွှတ်တော်ကိုယ်စားလှယ်များ ရှိပါ သလားခင်ဗျား။ အဆိုကို လက်ခံဆွေးနွေးဖို့ သဘောမတူတဲ့ လွှတ်တော်ကိုယ်စားလှယ် မရှိတဲ့ အတွက် ဦးစောထွန်းမြအောင် ရဲ့ အဆိုကို လက်ခံဆွေးနွေးရန် လွှတ်တော်က သဘောတူ ကြောင်း ကြေညာပါတယ်။(ဩဘာသံများ)</speech>
<speech type="speaker">ဦးစောထွန်းမြအောင် တင်သွင်းတဲ့အဆိုကို ဆွေးနွေးမယ့် လွှတ်တော် ကိုယ်စားလှယ်များ အစည်းအဝေး ရပ်နားတဲ့အခါ အမျိုးသားလွှတ်တော်ဌာန၊ ဒုတိယ ညွှန်ကြားရေးမှူးချုပ် ထံ အမည်စာရင်း ပေးပို့ ကြဖို့ ဖြစ်ပါတယ်</speech>
</motion>
</section>
</discussion>
<postface>
<title>အမျိုးသားလွှတ်တော် ဥက္ကဋ္ဌက အမျိုးသားလွှတ်တော် (၁၂)ရက်မြောက်နေ့ အစည်းအဝေး ရပ်နားကြောင်းနှင့် (၁၃)ရက်မြောက်နေ့ အစည်းအဝေး ဆက်လက်ကျင်းပမည့်နေ့ရက်နှင့် အချိန်ကို ကြေညာခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ ယခု အမျိုးသား လွှတ်တော် ဆဋ္ဌမပုံမှန်အစည်းအဝေး (၁၂) ရက်မြောက်နေ့ကို ရပ်နားပါမယ်။ ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၁၃) ရက်မြောက်နေ့ကို ၂၀၁၃ ခုနှစ်၊ ဖေဖော်ဝါရီလ ၄ ရက် (တနင်္လာနေ့) နံနက် ၁၀းဝဝ နာရီအချိန်မှာ ဆက်လက် ကျင်းပမည် ဖြစ်ကြောင်း ကြေညာပါတယ်။(ဩဘာသံများ)</speech>
<speech type="mc">အမျိုးသားလွှတ်တော် ဥက္ကဋ္ဌကြီး ပြန်လည်ထွက်ခွာပါပြီ ခင်ဗျား။</speech>
<speech type="mc">အားလုံး ထွက်ခွာနိုင်ပါပြီခင်ဗျား။</speech>
<p>ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၁၂)ရက်မြောက်နေ့ အစည်းအဝေးကို ၁၁၂၃ နာရီအချိန်တွင် ရပ်နားပါသည်။</p>
</postface>
</transcript>
</doc>
