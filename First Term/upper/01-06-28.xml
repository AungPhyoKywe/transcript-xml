<doc>
<docinfo>
<docno>01-06-28.xml</docno>
<pdf>01-06-28.pdf</pdf>
<term value="01">ပထမအကြိမ်</term>
<legislature value="upper">အမျိုးသားလွှတ်တော်</legislature>
<title>ပြည်ထောင်စုသမ္မတမြန်မာနိုင်ငံတော် ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၂၈)ရက်မြောက်နေ့မှတ်တမ်း</title>
<date>၁၃၇၄ ခုနှစ်၊ တပေါင်းလဆန်း ၄ ရက် (၂၀၁၃ ခုနှစ်၊ မတ်လ ၁၅ ရက်) (သောကြာနေ့)</date>
</docinfo>
<transcript>
<preface>
<p>နေပြည်တော်ရှိ အမျိုးသားလွှတ်တော် အစည်းအဝေးခန်းမတွင် ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၂၈)ရက်မြောက်နေ့ အစီအစဉ်ကို နေ့လယ် ၁၃၀၀ နာရီ အချိန်၌ စတင်ကျင်းပပါသည်။ အမျိုးသားလွှတ်တော် ဥက္ကဋ္ဌ အဖြစ် ဦးခင်အောင်မြင့် က ဆောင်ရွက်ပြီး၊ အခမ်းအနားမှူးအဖြစ် ဦးသိန်းမော်၊ ညွှန်ကြားရေးမှူး လွှတ်တော်ရုံး က ဆောင်ရွက်ပါသည်။</p>
<title>အမျိုးသားလွှတ်တော်ဥက္ကဋ္ဌနေရာယူခြင်း</title>
<speech type="mc">အမျိုးသားလွှတ်တော် ဥက္ကဋ္ဌကြီး ကြွရောက်လာပါပြီ ခင်ဗျား။ အမျိုးသားလွှတ်တော် ဥက္ကဋ္ဌ သည် ဥက္ကဋ္ဌ အတွက် သတ်မှတ်ထားသည့် စင်မြင့်ပေါ်သို့ ကြွရောက်နေရာယူပါသည်</speech>
<speech type="mc">အားလုံး ထိုင်နိုင်ကြပါပြီ ခင်ဗျား။</speech>
<title>အမျိုးသားလွှတ်တော် အစည်းအဝေး အထမြောက်ကြောင်းနှင့်စတင်ကျင်းပကြောင်း ကြေညာခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ ဒီကနေ့ ကျင်းပတဲ့ ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၂၈)ရက်မြောက် နေ့မှာ လွှတ်တော်အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက် ခွင့်ရှိတဲ့ ကိုယ်စားလှယ် ဦးရေ စုစုပေါင်း(၂၂၁)ဦးရှိပြီး ဒီကနေ့ အစည်းအဝေးကို (၁၈၅)ဦး တက်ရောက်ပါတယ်။ အစည်းအဝေးသို့ တက်ရောက်ခွင့်ရှိတဲ့ အမျိုးသားလွှတ်တော် ကိုယ်စားလှယ် ဦးရေစုစုပေါင်း၏ (၈၃.၇၁) ရာခိုင်နှုန်းရှိပြီး တက်ရောက်တဲ့ ကိုယ်စားလှယ်ဦးရေဟာ အစည်းအဝေး အထမြောက်ရန်လိုအပ်တဲ့ ကိုယ်စားလှယ်ဦးရေ သုံးပုံတစ်ပုံထက်ကျော်လွန်တဲ့အတွက် အမျိုးသားလွှတ်တော်ဆိုင်ရာ ဥပဒေပုဒ်မ ၄၂ နဲ့ နည်းဥပဒေ ၂၀၊ နည်းဥပဒေခွဲ(ခ)တို့အရ အစည်းအဝေး အထမြောက်ကြောင်းနှင့် အမျိုးသားလွှတ်တော် ဆိုင်ရာနည်းဥပဒေ၂၁၊ နည်းဥပဒေခွဲ(က)နဲ့ (ဂ)တို့အရ အစည်းအဝေး စတင်ကျင်းပကြောင်း ကြေညာပါတယ်။(ဩဘာသံများ)</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ အမျိုးသား လွှတ်တော်ဆိုင်ရာ နည်းဥပဒေ ၄ ၊ နည်းဥပဒေခွဲ(ခ)အရ ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေးရဲ့ (၂၈)ရက်မြောက်နေ့ အစီအစဉ်ကို အမျိုးသားလွှတ်တော် ကိုယ်စားလှယ်များထံ ကြို တင်ဖြန့်ဝေထားပြီး ဖြစ်ပါတယ်</speech>
<title>အမျိုးသားလွှတ်တော် ကိုယ်စားလှယ်များခွင့်ပန်ကြားခြင်း</title>
<speech type="speaker">ဒီကနေ့ အစည်းအဝေးမှာ ခွင့်ပန်ကြားတဲ့ လွှတ်တော် ကိုယ်စားလှယ်များရဲ့ စာရင်းကို ဖတ်ကြားတင်ပြပါမယ်</speech>
<speech type="speaker">ဦးဝင်းတင့်၊ စစ်ကိုင်း(၁)၊ ကိုယ်တိုင်ဆောင်ရွက်ရန်၊ ဦးမျိုးမြင့်၊ မန္တလေး (၆)၊ ကိုယ်တိုင်ဆောင်ရွက်ရန်၊ ဦးမောင်မောင်အေး၊ ဧရာဝတီ(၁၁)၊ ဒေသဖွံ့ဖြိုးရေး၊ ဦးထွန်းမြင့်၊ စစ်ကိုင်း(၆)၊ မိသားစုကိစ္စ၊ ဦးကျားမောင်၊ တနင်္သာရီ(၈)၊ ဒေသဖွံ့ဖြိုးရေး၊ ဦးစိုင်းစံမင်း၊ ရှမ်း(၃)၊ မိသားစုကိစ္စ၊ ဒုတိယဗိုလ်မှူးကြီးစန်းဝင်း၊ (တပ်မတော်)၊ အစည်းအဝေး၊ ဦးဝီလ်ဆင်မိုး၊ ရှမ်း(၇)၊ မိသားစုကိစ္စ၊ ဦးမြင့်လှိုင်၊ ရခိုင်(၁၂)၊ နေမကောင်း၊ ဦးဌေးဝင်း၊ ရခိုင်(၇)၊ နေမကောင်း၊ ဦးမင်းလွန်းအောင်၊ မွန်(၃)၊ ဒေသဖွံ့ဖြိုးရေး၊ ဦးဝင်းမောင်၊ မန္တလေး (၄)၊ ကိုယ်တိုင်ဆောင်ရွက် ရန်၊ ဦးဝင်းနိုင်ရှိန်၊ ပဲခူး(၅)၊ နေမကောင်း၊ ဦးမန်းအောင်တင်မြင့်၊ ကရင်(၁၂)၊ ကိုယ်တိုင်ဆောင်ရွက်ရန်၊ ဦးစိုင်းကျော်ဇောသန်း၊ ရှမ်း(၂)၊ ဘုရားထီးတင်ရန်၊ ဦးအောင်ချိုဦး၊ ပဲခူး(၁၁)၊ နေမကောင်း၊ ဦးလှစိုး၊ တနင်္သာရီ(၉)၊ ကိုယ်တိုင်ဆောင်ရွက်ရန်၊ ဦးတင်မောင်ဝင်း၊ မန္တလေး(၃)၊ ကိုယ်တိုင်ဆောင်ရွက်ရန်၊ ဦးစိုးသက်၊ တနင်္သာရီ(၁)၊ နေမကောင်း၊ အစည်းအဝေး ပြီးဆုံးသည် အထိ ဖြစ်ပါတယ်။ ယခုတင်ပြခဲ့တဲ့ ခွင့်ပန်ကြားချက်များနဲ့ပတ်သက်ပြီး ခွင့်ပြုဖို့ လွှတ်တော်က သဘောတူ ပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောတူတဲ့အတွက် ခွင့်ပန်ကြားချက်များကို လွှတ်တော်က ခွင့်ပြုကြောင်း ကြေညာပါတယ်။(ဩဘာသံများ)</speech>
<title>အမျိုးသားလွှတ်တော် ကိုယ်စားလှယ်များ အစည်းအဝေး တက်ရောက်မှုအခြေအနေကို မှတ်တမ်းတင်ခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ ဒီကနေ့ ပထမအကြိမ်၊ အမျိုးသားလွှတ်တော် ဆဋ္ဌမပုံမှန်အစည်းအဝေး (၂၈)ရက်မြောက်နေ့ကို တက်ရောက်ခွင့်ရှိတဲ့ အမျိုးသားလွှတ်တော် ကိုယ်စားလှယ်ဦးရေမှာ (၂၂၁)ဦး၊ ယခင်က ခွင့်ပန်ကြားသဖြင့် ခွင့်ပြု ထားသူ(၁၇)ဦး၊ ယနေ့ ခွင့်ပန်ကြားသဖြင့် ခွင့်ပြု ထားသူ(၁၉)ဦးဖြစ်၍ လွှတ်တော်က ခွင့်ပြုထားသူ စုစုပေါင်း (၃၆)ဦး ဖြစ်ပြီး ခွင့်မဲ့ပျက်ကွက်သူမရှိပါ။ အမျိုးသားလွှတ်တော်ဆိုင်ရာ နည်းဥပဒေ ၄၊ နည်းဥပဒေခွဲ(ဂ)၊ နည်းဥပဒေခွဲငယ် (၂) အရ ယခု လွှတ်တော်ကိုယ်စားလှယ်များ အစည်းအဝေး တက်ရောက်မှုအခြေအနေ တင်ပြချက်ကို လွှတ်တော်ရဲ့ အတည်ပြုချက် ရယူပါမယ်။</speech>
<speech type="speaker">အမျိုးသားလွှတ်တော် ကိုယ်စားလှယ်များ အစည်းအဝေး တက်ရောက်မှု အခြေအနေ တင်ပြချက်ကို လွှတ်တော်က အတည်ပြု ပါသလားခင်ဗျား။</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က အတည်ပြုပါသည်။</p>
<speech type="speaker">လွှတ်တော်က အတည်ပြုတဲ့အတွက် အမျိုးသားလွှတ်တော် ကိုယ်စားလှယ်များ အစည်းအဝေးတက်ရောက်မှု အခြေအနေကို အမျိုးသားလွှတ်တော်က အတည်ပြုမှတ်တမ်းတင်ကြောင်း ကြေညာပါတယ်။(ဩဘာသံများ)</speech>
</preface>
<discussion>
<title>အမျိုးသားလွှတ်တော်ဥက္ကဋ္ဌက ပြည်သူ့လွှတ်တော်က ပြင်ဆင်ချက်ဖြင့် အတည်ပြုပြီး ပေးပို့လာသော မြန်မာနိုင်ငံတော်ဗဟိုဘဏ် ဥပဒေကြမ်းကို အတည်ပြုရန် အမျိုးသားလွှတ်တော်၏ အဆုံးအဖြတ်ရယူခြင်း</title>
<speech type="speaker">အစီအစဉ်(၅) ဖြစ်ပါတယ်။ အမျိုးသားလွှတ်တော် ကိုယ်စားလှယ် များခင်ဗျာ။ ပြည်သူ့ လွှတ်တော်က ပြင်ဆင်ချက်ဖြင့် အတည်ပြုပြီးပေးပို့ လာသော မြန်မာနိုင်ငံတော်ဗဟိုဘဏ် ဥပဒေကြမ်းနှင့် စပ်လျဉ်း၍ ပြည်သူ့လွှတ်တော်၏ ပြင်ဆင်ချက်ကို ဆွေးနွေးရန် အမည်စာရင်း တင်သွင်းနိုင်ကြောင်း ကြေညာခဲ့သော်လည်း ဆွေးနွေးရန် အမည်စာရင်း တင်သွင်းထားတဲ့ လွှတ်တော်ကိုယ်စားလှယ် မရှိတဲ့အတွက် အမျိုးသားလွှတ်တော် ဥပဒေကြမ်းကော်မတီက ပြင်ဆင်ထားသည့်အတိုင်း တစ်ပိုဒ်ချင်းစီအလိုက် အတည်ပြုရန် လွှတ်တော်၏ အဆုံးအဖြတ် ရယူမှာ ဖြစ်ပါတယ်</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ပြင်ဆင်ချက် - အခန်း(၁)၊ အပိုဒ် ၂(ဏ) သီးသန့်ငွေ လိုအပ်ချက် သို့မဟုတ် သီးသန့်ငွေ အချိုးဆိုသည်မှာ ကူးသန်း ရောင်းဝယ်ရေးဘဏ်များနှင့် ငွေစုဘဏ်များ၌ ဘဏ်နှင့်ဆက်သွယ်ဆောင်ရွက်သူများ အပ်နှံထားသည့် စုစုပေါင်းအပ်နှံငွေ၏ အစိတ်အပိုင်းတစ်ရပ်ကို အနည်းဆုံး သီးသန့်ငွေ လိုအပ်ချက်တစ်ရပ်အဖြစ် ထားရှိရမည့် ဗဟိုဘဏ်၏ သတ်မှတ်ချက်ကို ဆိုသည် ဟု ပြင်ဆင်ထားပါတယ်။ ဒီပြင်ဆင်ချက်ကို သဘောတူလျှင် တူတယ်လို့ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က သဘောတူပါသည်။</p>
<speech type="speaker">သဘောမတူတဲ့သူ ရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် အခန်း(၁)၊ အပိုဒ် ၂(ဏ) ပြင်ဆင်ချက် အတည်ဖြစ်သည်။ ပြင်ဆင်ချက်အတည်ဖြစ်တဲ့အတွက် အခန်း(၁)၊ အပိုဒ် ၂(ဏ)သည် ဤဥပဒေကြမ်း ၏ အစိတ်အပိုင်း ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ အခန်း(၂)၊ အပိုဒ် ဟိုဘဏ်သည် မိမိ၏ အဓိက ရည်မှန်းချက်နှင့် ရည်ရွယ်ချက်များ အောင်မြင် စေရန် ဤဥပဒေပါလုပ်ငန်းတာဝန်များကို အကောင်အထည်ဖော် ဆောင်ရွက်ရာတွင် မိမိအား အပ်နှင်းထားသည့် လုပ်ပိုင်ခွင့်များကို လွတ်လပ်စွာ ကျင့်သုံးဆောင်ရွက်နိုင်သည် ဟု ပြင်ဆင်ထားပါတယ်။ ဒီပြင်ဆင်ချက်ကို သဘောတူလျှင် တူတယ်လို့ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူ ရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် အခန်း(၂)၊ အပိုဒ် ရ ပြင်ဆင်ချက် အတည်ဖြစ်သည်။ ပြင်ဆင်ချက် အတည်ဖြစ်တဲ့အတွက် အခန်း(၂)၊ အပိုဒ် ရ သည် ဤဥပဒေကြမ်း ၏ အစိတ်အပိုင်း ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ပြင်ဆင်ချက် - အခန်း(၃)၊ အပိုဒ် ၁ွှတ်တော်ကိုယ်စားလှယ် သို့မဟုတ် နိုင်ငံ့ဝန်ထမ်းအား ဒါရိုက်တာအဖွဲ့ဝင် အဖြစ် ခန့်အပ်တာဝန်ပေးပါက တာဝန်ပေးအပ်သည့်နေ့မှစ၍ လွှတ်တော်ကိုယ်စားလှယ် အဖြစ်မှ နုတ်ထွက်ပြီးဖြစ်သည်ဟုလည်းကောင်း၊ နိုင်ငံ့ဝန်ထမ်းအဖြစ်မှ ဝန်ထမ်းစည်းမျဉ်း စည်းကမ်းနှင့်အညီ အငြိမ်းစားယူပြီးဖြစ်သည်ဟုလည်းကောင်း မှတ်ယူရမည်။ ထို့ပြင် ဒါရိုက်တာ အဖွဲ့ဝင်များသည် နိုင်ငံရေးပါတီအဖွဲ့အစည်း တစ်ခုခု၏ အဖွဲ့ဝင် မဖြစ်ရ။ ပါတီအဖွဲ့အစည်းများ၏ လှုပ်ရှားမှုများ၌လည်း ပါဝင်ဆောင်ရွက်ခြင်းမပြုရဟု ပြင်ဆင် ထားပါတယ်။ ဒီပြင်ဆင်ချက်ကို သဘောတူလျှင် တူတယ်လို့ ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က သဘောတူပါသည်။</p>
<speech type="speaker">သဘောမတူတဲ့သူ ရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် အခန်း(၃)၊ အပိုဒ် ၁၃ ပြင်ဆင်ချက် အတည်ဖြစ်သည်။ ပြင်ဆင်ချက် အ���ည်ဖြစ်တဲ့အတွက် အခန်း(၃)၊ အပိုဒ် ၁၃ သည် ဤဥပဒေကြမ်း ၏ အစိတ်အပိုင်း ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ပြင်ဆင်ချက် - အခန်း(၇)၊ အပိုဒ် ၅ဟိုဘဏ်သည် ဘဏ်များအား ယင်းတို့၏အပ်ငွေများနှင့် စပ်လျဉ်း၍ လည်းကောင်း၊ အလားတူပေးရန် တာဝန်များအတွက် သီးသန့်ငွေများနှင့် စပ်လျဉ်း၍ လည်းကောင်း ငွေသားဖြင့်ဖြစ်စေ၊ ဗဟိုဘဏ်ရှိ အပ်ငွေများဖြင့်ဖြစ်စေ၊ ယင်းနှစ်ရပ်ပေါင်း ဖြင့်ဖြစ်စေ အခြားသင့်လျော်ရာ တွက်ချက်မှု နည်းလမ်းဖြင့်ဖြစ်စေ ဗဟိုဘဏ်က သတ်မှတ် ပေးသည့် အချိုးအစားအတိုင်း ထားရှိစေရမည် ဟု ပြင်ဆင်ထားပါတယ်။ ဒီပြင်ဆင်ချက်ကို သဘောတူလျှင် တူတယ်လို့ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူ ရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် အခန်း(၇)၊ အပိုဒ် ၅၀ ပြင်ဆင်ချက် အတည်ဖြစ်သည်။ ပြင်ဆင်ချက် အတည်ဖြစ်တဲ့အတွက် အခန်း(၇)၊ အပိုဒ် ၅၀ သည် ဤဥပဒေကြမ်း ၏ အစိတ်အပိုင်း ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ မြန်မာနိုင်ငံတော် ဗဟိုဘဏ်ဥပဒေကြမ်းနှင့် စပ်လျဉ်း၍ပြည်သူ့လွှတ်တော်၏ ပြင်ဆင်ချက်ကို အမျိုးသား လွှတ်တော် ဥပဒေကြမ်းကော်မတီ၏ ပြင်ဆင်အတည်ပြုချက်အတိုင်းထားရှိရန် သဘောတူ မတူ လွှတ်တော်ရဲ့ ဆန္ဒရယူပါမယ်</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ပြင်ဆင်အတည်ပြုချက် အတိုင်း ထားရှိရန် လွှတ်တော်က သဘောတူပါသလားခင်ဗျား။</speech>
<speech type="speaker">ဒီပြင်ဆင်ချက်ကို သဘောတူလျှင် တူတယ်လို့ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က သဘောတူပါသည်။</p>
<speech type="speaker">သဘောမတူတဲ့သူ ရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူတဲ့သူ မရှိတဲ့အတွက် အမျိုးသားလွှတ်တော် ဥပဒေကြမ်းကော်မတီ၏ ပြင်ဆင်အတည်ပြုချက်အတိုင်း ထားရှိရန် ဖြစ်ကြောင်း ကြေညာပါတယ်။(ဩဘာသံများ)</speech>
<title>ပြည်သူ့လွှတ်တော်က အတည်ပြုပြီး ပေးပို့လာသော ရာဇသတ်ကြီးကို ပြင်ဆင်သည့်ဥပဒေကြမ်းနှင့် စပ်လျဉ်း၍ အမျိုးသားလွှတ်တော် ကိုယ်စားလှယ်က ဆွေးနွေးခြင်း</title>
<speech type="speaker">အစီအစဉ်(၆) ဖြစ်ပါတယ်။ အမျိုးသားလွှတ်တော် ကိုယ်စားလှယ် များခင်ဗျား။ ပြည်သူ့လွှတ်တော်ကအတည်ပြုပြီးပေးပို့လာတဲ့ရာဇသတ်ကြီးကိုပြင်ဆင်သည့် ဥပဒေကြမ်းကို ဆွေးနွေးရန် လွှတ်တော်ကိုယ်စားလှယ်တစ်ဦး အမည်စာရင်း တင်သွင်းထားပါတယ်။ ယခု ရခိုင်ပြည်နယ် မဲဆန္ဒနယ်အမှတ်(၅)မှ ဦးကျော်ထွန်းအောင် ဆွေးနွေးနိုင်ပါပြီ</speech>
<speech><mp id="125">ဦးကျော်ထွန်းအောင်၊ ရခိုင်ပြည်နယ် မဲဆန္ဒနယ်အမှတ်(၅)</mp>လေးစားအပ် ပါသော အမျိုးသားလွှတ်တော် ဥက္ကဋ္ဌကြီးနှင့်တကွ အမျိုးသားလွှတ်တော် ကိုယ်စားလှယ် တော်ကြီး များနှင့် ဖိတ်ကြားထားသော ဧည့်သည်တော်ကြီးများ ကိုယ်စိတ်နှစ်ဖြာ ကျန်းမာ၊ ချမ်းသာပါစေလို့ ဆုမွန်ကောင်းတောင်းရင်းနဲ့ ဂါရဝပြုနှုတ်ခွန်းဆက်သ အပ်ပါတယ်။ ကျွန်တော်ကတော့ ရခိုင်ပြည်နယ် မဲဆန္ဒနယ်အမှတ်(၅)ရဲ့ အမျိုးသားလွှတ်တော် ကိုယ်စားလှယ် ကျော်ထွန်းအောင် ဖြစ်ပါတယ်။ ကျွန်တော့်အနေနဲ့ ပြည်သူ့လွှတ်တော်က အတည်ပြု ပေးပို့လာတဲ့ ရာဇသတ်ကြီးကို ပြင်ဆင်သည့် ဥပဒေကြမ်းနဲ့ စပ်လျဉ်းပြီးတော့ ဆွေးနွေးရန် ဖြစ်ပါတယ်။ လေးစားအပ်ပါသော ဥက္ကဋ္ဌကြီး ခင်ဗျား။ ရာဇသတ်ကြီးကို ၁၈၆၁ ခုနှစ်မှာ အင်္ဂလိပ်လို Penal Code လို့ ခေါ်ဝေါ်သုံးနှုန်းပြဋ္ဌာန်းခဲ့ပါတယ်။ မြန်မာဘာသာပြန် ဥပဒော်မတီက ၁၉၆၃ ခုနှစ်၊ ဧပြီလ ၂ရ ရက်နေ့အထိ ပြင်ဆင်ထားတဲ့အတိုင်း မြန်မာဘာသာ ပြန်ပြီးတော့ ပုံနှိပ်ထုတ်ဝေခဲ့ပါတယ်။ မြန်မာဘာသာပြန်ထားတဲ့ ရာဇသတ်ကြီးကို တရားရုံး များနှင့် ဥပဒေရုံးများတွင် တရားဝင်သုံးနှုန်းနေကြပါတယ်။ တက္ကသိုလ်များတွင်လည်း မြန်မာဘာသာပြန်ထားတဲ့ ရာဇသတ်ကြီးကို ပို့ချလျက်ရှိပါတယ်။ အင်္ဂလိပ်စာကို မဖတ်တတ် သူများအနေနဲ့ မြန်မာဘာသာပြန်ထားတဲ့ ရာဇသတ်ကြီးကို ဖတ်ရှုလေလာနိုင်ကြပါတယ်။ ဒါကြောင့် ရာဇသတ်ကြီးကို ပြင်ဆင်တဲ့ဥပဒေကို အင်္ဂလိပ်စာ စကားလုံးများဖြင့် ပြင်ဆင်တဲ့ အပြင် မြန်မာဘာသာစကားလုံးများဖြင့်လည်း ပြင်ဆင်သင့်ပါကြောင်း ဆွေးနွေး တင်ပြအပ် ပါတယ်။ လေးစားပါသော ဥက္ကဋ္ဌကြီး ခင်ဗျား။ ရာဇသတ်ကြီးကို ပြင်ဆင်သည့်ဥပဒေတွင် ဒဏ်ငွေများကို နှစ်ဆ ရာထောင်ချီပြီး တိုးမြှင့်ပြင်ဆင် တင်ပြထားတာကို တွေ့ရပါတယ်။ ဒါပေမဲ့ အဲဒီဒဏ်ငွေနှင့်အတူ ပုဒ်မ တစ်ခုထဲမှာ သတ်မှတ်ထားတဲ့ ထောင်ဒဏ်ကိုတော့ တိုးမြှင့် ပြင်ဆင်ထားတာကို မတွေ့ရပါဘူး။ ဥပမာ မူလရာဇသတ်ကြီး ပုဒ်မ ၃၃၅ ကို ကျူးလွန်သူအား ၄ နှစ်အထိ ထောင်ဒဏ်တစ်မျိုးမျိုး ဖြစ်စေ၊ ကျပ်နှစ်ထောင်အထိ ငွေဒဏ် ဖြစ်စေ၊ ဒဏ်နှစ်ရပ်စလုံးဖြစ်စေ ချမှတ်ရမည်ဟု ပြဋ္ဌာန်းထားပါတယ်။ ရာဇသတ်ကြီးကို ပြင်ဆင်သည့် ဥပဒေမှာ ကျပ်နှစ်ထောင် ဆိုတဲ့စကားရပ်ကို ကျပ်နှစ်သိန်း ဆိုတဲ့ စကားရပ်နဲ့ အစားထိုးထားပါတယ်။ ဒါပေမဲ့ ထောင်ဒဏ်ကိုတော့ လုံးဝပြင်ဆင်အစားထိုးထားတာ မရှိပါဘူး။ မူလရာဇသတ်ကြီး ပုဒ်မ ၆၅ မှာ ထောင်ဒဏ်၊ ငွေဒဏ် နှစ်ရပ်စလုံး ချမှတ် ထားသည့် ပြစ်ဒဏ်မျိုးအတွက် ပြစ်မှုမျိုးအတွက် ရုံးတော်က ချမှတ်သော ငွေဒဏ်ကို ပြစ်မှုကျူးလွန်သူက မဆောင်လျှင် ထိုငွေဒဏ်အစား တရားရုံးက ထောင်ဒဏ်ချမှတ်ရာ၌ ထိုထောင်ဒဏ်သည် ထိုပြစ်မှုအတွက် သတ်မှတ်ထားသော အများဆုံး ထောင်ဒဏ်၏ လေးပုံတစ်ပုံထက် မပိုစေရဟု ပြဋ္ဌာန်းထားပါတယ်။ ဒါကြောင့် ပုဒ်မ ၃၃၅ ကို ကျူးလွန်သူအား ငွေဒဏ်ချမှတ်ရာတွင် ငွေဒဏ် မပေး ဆောင်ပါက ထိုသူအား ထောင်ဒဏ် (၄)နှစ်ရဲ့ လေးပုံတစ်ပုံဖြစ်သော ထောင်ဒဏ်(၁)နှစ် သာလျှင် ထောင်ဒဏ်(၁)နှစ်အထိ အများဆုံး ချမှတ်နိုင်မှာ ဖြစ်ပါတယ်။ ရာဇသတ်ကြီးကို ပြင်ဆင်သည့်ဥပဒေမှာ ပြင်ဆင်သတ်မှတ်ထားသည့် ငွေဒဏ်နှစ်သိန်းကို ပြစ်မှုကျူးလွန် သူအားမပေးဆောင်လျှင်လည်း ထိုသူကိုထောင်ဒဏ်(၁)နှစ်အထိသာလျှင် ချမှတ်နိုင်မှာ ဖြစ်ပါတယ်။ ငွေကျပ် နှစ်ထောင်နှင့် ငွေကျပ် နှစ်သိန်းဟာ အဆပေါင်း တစ်ရာ ကွာခြားသော်လည်းပဲ ငွေကျပ်နှစ်သိန်းမပေးသူ တရားခံဟာ ထောင်ဒဏ်ကျခံရမည်ဆိုလို့ ရှိရင် တစ်နှစ်ထက်ပိုပြီးတော့ ထောင်ဒဏ်ကို ချမှတ်လို့ မရပါဘူး။ ဒါကြောင့် ပုဒ်မ ၃၅ ကို လည်းကောင်း၊ အလားတူငွေဒဏ်တိုးတဲ့ ပုဒ်မများကိုလည်းကောင်း၊ ထောင်ဒဏ် တိုးမြှင့် ပြင်ဆင်သင့်ပါကြောင်း ဆွေးနွေးတင်ပြအပ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ရာဇသတ်ကြီးပုဒ်မ ၇၃ နဲ့ ၇၄ တို့မှာ အလုံထောင်ချသောကာလကိုသတ်မှတ်ခြင်းနှင့် ပတ်သက်လို့ ပြဋ္ဌာန်းထားပါတယ်။ ယခုအခါ အလုံထောင် ဟူ၍လည်း မရှိတော့ပါဘူး။ ဒါကြောင့်ဖော်ပြပါ ပုဒ်မ ၇၃ နဲ့ ၇၄ တို့ ကို၊ ၇၄ ပါ ပြဋ္ဌာန်းချက်တို့ကို ဆောင်ရွက်ရန် မလိုအပ်တော့တဲ့အတွက်ကြောင့်မို့ အဆိုပါ ပုဒ်မ ၇၃ နဲ့ ၇၄ တို့ကို ပယ်ဖျက်သင့်ပါကြောင်း တင်ပြအပ်ပါတယ်။ လေးစားအပ်ပါသော ဥက္ကဋ္ဌကြီး ခင်ဗျား။ ရာဇသတ်ကြီးကို ပြင်ဆင်သည့် ဥပဒေအပိုဒ် ၄ရ တွင် မဒိမ်းမှုနဲ့ပတ်သက်တဲ့ပုဒ်မ ၃၇၅ ၏ ပဉ္စမ၌ပါရှိသော အသက်(၁၄)နှစ် ဆိုသည့် စကားရပ်ကို အသက်(၁၆)နှစ်ဆိုသည့် စကားရပ်ဖြင့် အစားထိုးရမည်ဟု ပြင်ဆင်ပြဋ္ဌာန်းထားပါသည်။ ပုဒ်မ ၃၇၅၏ ကင်းလွှတ်ခြင်း၌ပါရှိသော အသက်(၁၃)နှစ် ဆိုသည့် စကားရပ်ကို အသက်(၁၅)နှစ်ဆိုသည့် စကားရပ်ဖြင့် အစားထိုးရမည်ဟု၍ လည်းကောင်း ရေးသားဖော်ပြထားပါတယ်။ မူလ ရာဇသတ်ကြီးပုဒ်မ ၃၇၅ ပါ အချက် ၅ ရပ်အနက် ပဉ္စမအချက်တွင် မိန်းမက ခွင့်ပြု သည်ဖြစ်စေ၊ ခွင့်မပြု သည်ဖြစ်စေ ထိုမိန်းမသည် အသက်(၁၄)နှစ်အောက် အရွယ်ရှိသူဖြစ်လျှင် ထိုမိန်းမနှင့် ကာမစပ်ယှက်လျှင် ကာမစပ်ယှက်သော ယောက်ျားသည် မဒိမ်းမှုကို ကျူးလွန်သည်ဟု ပြဋ္ဌာန်းထားပါတယ်။ အဲဒီပုဒ်မ ၃၇၅ ရဲ့ ကင်းလွတ်ခြင်းမှာ ပြောကြားသည့် အသက်(၁၃)နှစ် အောက်မဟုတ်သော မိမိ၏မယားနှင့် ကာမစပ်ယှက် ခြင်းမှာ မဒိမ်းမဟုတ်ဖို့ ပြဋ္ဌာန်းထားပါတယ်။ ၁၉၅၄ ခုနှစ်၊ ဗုဒ္ဓဘာသာဝင် မိန်းမများ အထူးထိမ်းမြားမှုနဲ့ အမွေဆက်ခံမှု အက်ဥပဒေပုဒ်မ ၄ တွင် အခြားတည်ဆဲဥပဒေများတွင်သော်လည်းကောင်း၊ တရားဥပဒေလို အာဏာရှိသော် ဓလေ့ထုံးစံများတွင်သော်လည်းကောင်း၊ မည်သို့ပင် ဆန့်ကျင်လျက် ပါရှိစေကာမူ ဤဥပဒေပါ ပြဋ္ဌာန်းချက်များသည် ဗုဒ္ဓဘာသာဝင် မိန်းမနှင့် ထိုမိန်းမ၏ ဗုဒ္ဓဘာသာဝင် မဟုတ်သော လင်ယောက်ျားတိုင်းအပေါ်၌ အာဏာသက်ရောက်စေရမည်ဟု ပြဋ္ဌာန်းထား ပါသည်။ ပုဒ်မ ၅ မှာ လူပျိုဖော်ဝင်ဖြစ်သည့် ဗုဒ္ဓဘာသာဝင် မဟုတ်သော ယောက်ျားတစ်ဦး နှင့် အသက် (၁၄)နှစ်အောက်မငယ်သည့် ဗုဒ္ဓဘာသာဝင် မိန်းမတစ်ဦးတို့ သည် ဥပဒေအရ ထိမ်းမြားလက်ထပ်နိုင်သည်ဟူ ပြဌာန်းထားပါတယ်။ မူလရာဇသတ်ကြီးကို ၁၈၆၁ ခုနှစ်မှာ ပြဋ္ဌာန်းခဲ့ပြီးတော့ ၁၉၅၄ ခုနှစ်မှာ ဗုဒ္ဓဘာသာဝင် မိန်းမများ အထူးထိမ်းမြားမှုနဲ့ အမွေဆက်ခံမှုအက်ဥပဒေကို ၁၉၅၄ ခုနှစ်မှာ ပြဋ္ဌာန်းခဲ့ ပါတယ်။ ၁၉၅၄ ခုနှစ်၊ ဗုဒ္ဓဘာသာဝင်များ အထူးထိမ်းမြားမှုနဲ့ အမွေဆက်ခံမှု အက်ဥပဒေ ပုဒ်မ ၄ ပါ ပြဋ္ဌာန်းချက်အရ၊ ၎င်းဥပဒေဟာ ရာဇသတ်ကြီးကို လွှမ်းမိုးနေ ပါတယ်။ ဒါကြောင့် ၁၉၅၄ ခုနှစ်၊ ဗုဒ္ဓဘာသာဝင် မိန်းမများ အထူးထိမ်းမြားမှုနှင့် အမွေဆက်ခံမှု အက်ဥပဒေနဲ့ ဆန့်ကျင်ပြီး အမျိုးသမီး အသက်ကို သတ်မှတ်ရန် မသင့် ပါကြောင်း ဆွေးနွေးတင်ပြအပ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ၁၉၆၃ ခုနှစ်မှာ တော်လှန်ရေး ကောင်စီက ဥပဒေအမှတ် ရ အဖြစ် ရာဇသတ်ကြီးပုဒ်မ ၂၈၅၊ ၂၈၆ တို့ကို ပြင်ဆင်ပြီးတော့ ပုဒ်မ ၃၁၂ (က)၊ ၃၁၂(ခ)၊ ၃၁၂(ဂ)၊ ၃၁၂(ဃ)တို့ကို ဖြည့်စွက်ခဲ့ပါတယ်။ အဲဒီလို ဖြည့်စွက်ပြင်ဆင်ချက်များကို ရာဇသတ်ကျင့်ထုံးဥပဒေ ဒုတိယကြားတွင် ထည့်သွင်းရ မယ်လို့ ပြဋ္ဌာန်းထားပါတယ်။ ရာဇသတ်ကျင့်ထုံးဥပဒေ ဒုတိယဇယားတွင် ပြစ်မှုအမျိုးအစား၊ ၎င်းအမှုကို စစ်ဆေးနိုင်သော တရားရုံး၊ ၎င်းအမှုကို ကျူးလွန်သည့် တရားခံအား ပြစ်ဒဏ်မည်မျှပေးရန် စသည်တို့ကို ရေးသားဖော်ပြထားပါတယ်။ ဒါကြောင့် တရားသူကြီးများ၊ ဥပဒေပညာရှင် များ၊ ရှေ့နေများအနေနဲ့ ရာဇသတ်ကျင့်ထုံးဥပဒေ ဒုတိယဇယားကို ကြည့်ရှုလိုက်နာဆောင်ရွက်ကြပါတယ်။ ဒါကြောင့် တော်လှန်ရေးကောင်စီကပြဋ္ဌာန်းသလိုပဲ ရာဇသတ်ကြီး ပြင်ဆင်ချက်များကိုလည်း ရာဇသတ်ကျင့်ထုံးဥပဒေ ဒုတိယဇယားတွင် ပြင်ဆင်ထည့်သွင်း ရမယ်လို့ ပြဋ္ဌာန်းသင့်ပါကြောင်း တင်ပြရင်း နိဂုံးချုပ်အပ်ပါတယ်။ အားလုံးကို ကျေးဇူးတင် ပါတယ်။ (ဩဘာသံများ)</speech>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျာ။ လွှတ်တော် ကိုယ်စားလှယ် တစ်ဦးရဲ့ ဆွေးနွေးချက်နဲ့ပတ်သက်ပြီး အမျိုးသားလွှတ်တော် ဥပဒေကြမ်း ကော်မတီရဲ့ ပြန်လည်ကြားနာ ဆောင်ရွက်ဖို့ ဆုံးဖြတ်ပါတယ်။ (ဩဘာသံများ)</speech>
<speech type="speaker">ဥပဒေကြမ်းကော်မတီအနေနဲ့ ကျွန်တော်တို့ အမျိုးသားလွှတ်တော်ကို လာမယ့်အပတ်အတွင်းမှာ အင်္ဂါ၊ သောကြာ(၂)ရက်စလုံးသော် လည်းကောင်း၊ တစ်ရက်ရက် သော်လည်းကောင်း ဒါပေမဲ့ အဲဒီနေ့မှာ အချိန်ပိုင်းသော်လည်းကောင်း ရတဲ့အခါမှာ ဥပဒေကြမ်းကော်မတီရဲ့ အစီရင်ခံစာ တင်သွင်းဖို့ ကျန်တဲ့ဥပဒေကြမ်းထဲက ဆောင်ရွက်နိုင် တဲ့ကိစ္စနဲ့ ဒီကိစ္စကို ပြင်ဆင်ထားကြဖို့ တိုက်တွန်းပါတယ်။ လာမယ့်အပတ်မှာတော့ အဓိက အားဖြင့် ပြည်ထောင်စုအစိုးရရဲ့ ဘဏ္ဍာငွေ အရအသုံးဆိုင်ရာ ဥပဒေကြမ်းနဲ့ ပြည်ထောင်စုလွှတ်တော်ကို ရောက်ပြီးသား လွှတ်တော်(၂)ရပ် သဘောကွဲလွဲတဲ့ ဥပဒေတွေကို အဓိကဆွေးနွေးမှာ ဖြစ်သော်လည်း အချိန်ပိုရင် ပိုသလို အမျိုးသားလွှတ်တော် ခေါ်ပြီးတော့ မပြီးပြတ်သေးတဲ့ လုပ်ငန်းလေး တွေ ဆောင်ရွက်သွားမှာ ဖြစ်ပါတယ်။</speech>
<title>အမျိုးသားလွှတ်တော် ဘဏ္ဍာရေးနှင့် ဥပဒေရေးရာကော်မရှင်၏ ပြည်ထောင်စု စာရင်းစစ်ချုပ်ရုံးမှ တင်ပြလာသော ၂၀၁၁-၂၀၁၂ ဘဏ္ဍာရေးနှစ်အတွက် နိုင်ငံတော်၏ အရအသုံးစာရင်းများ(ဘဏ္ဍာငွေခွဲဝေသုံးစွဲရေးစာရင်း)စစ်ဆေးတွေ့ရှိချက် အစီရင်ခံစာကိုအမျိုးသားလွှတ်တော်သို့ ဖတ်ကြားတင်သွင်းခြင်း</title>
<speech type="speaker">အစီအစဉ် (၇) ဖြစ်ပါတယ်။ အမျိုးသားလွှတ်တော် ကိုယ်စားလှယ် များခင်ဗျား။ အမျိုးသားလွှတ်တော် ဘဏ္ဍာရေးနှင့် ဥပဒေရေးရာကော်မရှင်၏ ပြည်ထောင်စု စာရင်းစစ်ချုပ်ရုံးမှ တင်ပြလာသော ၂၀၁၁-၂၀၁၂ ဘဏ္ဍာရေးနှစ်အတွက် နိုင်ငံတော်၏ အရ/အသုံးစာရင်းများ ဘဏ္ဍာငွေခွဲဝေသုံးစွဲရေးစာရင်း စစ်ဆေးတွေ့ရှိချက် အစီရင်ခံစာကို အမျိုးသားလွှတ်တော်သို့ တင်သွင်းမှာ ဖြစ်ပါတယ်</speech>
<speech><mp id="95">ဦးအောင်ထွန်း၊ မကွေးတိုင်းဒေသကြီး မဲဆန္ဒနယ်အမှတ်(၁၁)</mp>လေးစားအပ် ပါသော အမျိုးသားလွှတ်တော်ဥက္ကဋ္ဌကြီးနဲ့ အမျိုးသားလွှတ်တော် ကိုယ်စားလှယ်များ ခင်ဗျား။ ကျွန်တော်ကတော့ မကွေးတိုင်းဒေသကြီး မဲဆန္ဒနယ်အမှတ်(၁၁)က အမျိုးသားလွှတ်တော် ကိုယ်စားလှယ် ဦးအောင်ထွန်း ဖြစ်ပါတယ်။ အမျိုးသားလွှတ်တော် ဘဏ္ဍာရေးနှင့် ဥပဒေရေးရာကော်မရှင် ဥက္ကဋ္ဌလည်း ဖြစ်ပါတယ်ခင်ဗျား။ ယခု ပြည်ထောင်စုစာရင်းစစ်ချုပ်ရုံးရဲ့ ၈-၂-၂၀၁၃ ရက်စွဲပါစာအမှတ်၊ စစ - ၅၊ ၄၀၂၂ (၇၁/၂၀၁၃) ရက်စွဲပါစာဖြစ်တဲ့ ၂၀၁၁-၂၀၁၂ ဘဏ္ဍာရေးနှစ်အတွက် နိုင်ငံတော်သို့ အရအသုံးစာရင်းများ ဘဏ္ဍာငွေခွဲဝေသုံးစွဲရေးစာရင်း၊ စစ်ဆေးတွေ့ရှိချက် အစီရင်ခံစာကို အမျိုးသားလွှတ်တော်ဥက္ကဋ္ဌထံ ပေးပို့လာတဲ့အခါ အမျိုးသားလွှတ်တော် ဥက္ကဋ္ဌက ကော်မတီ များအလိုက် လေ့လာသုံးသပ်တင်ပြရန် လမ်းညွှန်တဲ့အတွက် ကျွန်တော်တို့ ကော်မရှင်က မတ်လ ရ ရက်နေ့က တင်သွင်းခဲ့ပါတယ်။ ၎င်းအစီရင်ခံစာအပေါ် အမျိုးသားလွှတ်တော်သို့ တင်သွင်းရန် လမ်းညွှန်ချက် အရ ကျွန်တော်တို့ ယခုကဲ့သို့ တင်သွင်းရခြင်းဖြစ်ပါတယ်။ ပြည်ထောင်စုစာရင်းစစ်ချုပ် ရုံးက တင်ပြလာတဲ့ ၂၀၁၁-၂၀၁၂ ဘဏ္ဍာရေးနှစ်အတွက် နိုင်ငံတော်ရဲ့ အရ/အသုံး စာရင်းများ၊ ဘဏ္ဍာငွေ ခွဲဝေသုံးစွဲရေးစာရင်း စစ်ဆေးတွေ့ရှိချက် အစီရင်ခံစာအပေါ် လေ့လာတင်ပြခြင်းဖြစ်ပါတယ်။ ပြည်ထောင်စုစာရင်းစစ်ချုပ်ရုံးမှ တင်ပြတဲ့ ၂၀၁၁-၂၀၁၂ ဘဏ္ဍာရေးနှစ်အတွက် နိုင်ငံတော်ရဲ့ အရအသုံးစာရင်း (ဘဏ္ဍာငွေ ခွဲဝေသုံးစွဲရေးစာရင်း) စစ်ဆေးတွေ့ရှိချက် အစီရင်ခံစာမှာ ခေါင်းစဉ်ပေါင်း (၂၀) နဲ့ ဖော်ပြထားတာ တွေ့ရပါတယ်။ အချိန်ကိုငဲ့ညှာ သောအားဖြင့် အသေးစိတ်မတင်ပြတော့ဘဲ ကိုယ်စားလှယ်တော်ကြီးများကို ဖြန့်ဝေပေး ထားပြီး ဖြစ်ပါတယ်။ အဓိကကတော့ ကျွန်တော်တို့ ကော်မရှင်ရဲ့ သုံးသပ်အကြံပြုချက် များကို ဖတ်ကြားတင်ပြ မှာ ဖြစ်ပါတယ်။ ၂၀၁၁-၂၀၁၂ ဘဏ္ဍာရေးနှစ်အတွက် နိုင်ငံတော်ရဲ့ အရ/အသုံးစာရင်းများ (ဘဏ္ဍာငွေ ခွဲဝေသုံးစွဲရေးစာရင်း) စစ်ဆေးတွေ့ရှိချက်များအရ အောက်ပါတို့ကို သုံးသပ် အကြံပြုထားပါတယ်။ (၁) ပိုလျှံရန်ပုံငွေများကို သတ်မှတ်အချိန်ကာလအတွင်း ပြန်လည် အပ်နှံရေးကို ဗဟိုအဖွဲ့အစည်းများ၊ ဝန်ကြီးဌာနများက လိုက်နာရန် ပြည်ထောင်စုအစိုးရ အဖွဲ့ရဲ့ လမ်းညွှန်မှုနဲ့ အာဏာပိုင် အဖွဲ့အစည်းများက ကြီးကြပ်ဆောင်ရွက်ရန် လိုအပ်တာ ဖြစ်ပါတယ်။ အဲဒီမှာ အထွေထွေပိုလျှံရန်ပုံငွေများ ပြန်လည်အပ်နှံမှုနဲ့ ပတ်သက်လို့ အထွေထွေပိုလျှံရန်ပုံငွေ စုစုပေါင်း ကျပ်သန်းပေါင်း (၁၃၀၀၃၀၉.၈၁၆)သန်း၊ ဘီလီယံ အားဖြင့် (၁၃၀၀) ဘီလီယံ ပိုလျှံတာတွေ့ရမှာ ဖြစ်ပါတယ်။ ပြန်အပ်ငွေပေါင်းထဲကနေ၊ ပြန်သုံးတဲ့အခါမှာ (၆၀၂)ဘီလီယံဖြစ်တဲ့အတွက် အသားတင်ပိုလျှံငွေဟာ (၆၉၈.၃၀)ဘီလီယံ ဖြစ်နေတာတွေ့ရမှာ ဖြစ်ပါတယ်။ ဒါကြောင့် ရသုံးမှန်းခြေငွေစာရင်း ရေးဆွဲခန့်မှန်းရာမှာ အမှန်ဖြစ်ပေါ်မယ့် ရငွေ/ သုံးငွေများနဲ့ မည်မျှကွာခြားနေသည်ကို ပေါ်လွင်သည့်အပြင် ဘတ်ဂျတ်လုပ်ငန်းစဉ်များအရ ပိုလျှံရန်ပုံငွေကို အချိန်မီ ပြန်လည်ပေးအပ်ရေးအတွက် ဆောင်ရွက်မှု အားနည်းကြောင်းကို ထောက်ပြလိုခြင်း ဖြစ်ပါတယ်။ (၂) ဌာနအဖွဲ့အစည်းများအနေနှင့် လုပ်ငန်းအကောင်အထည်ဖော် ဆောင်ရွက်မှု အရ အမှန်ထပ်မံလိုအပ်သည့် ရန်ပုံငွေကိုသာ အနီးစပ်ဆုံးမှန်ကန်စွာ တွက်ချက်တောင်းခံခြင်း၊ ဘဏ္ဍာရေးနှင့်အခွန်ဝန်ကြီးဌာနမှ ဖြည့်စွက်ခွင့်ပြုငွေနှင့် ပြုပြင်ပြီး ခန့်မှန်းခြေစာရင်း ရေးဆွဲတင်ပြခြင်း၊ ပြည်ထောင်စုလွှတ်တော်မှ အတည်ပြုပြဋ္ဌာန်းခြင်း များသည် အချိန်နှင့် တစ်ပြေးညီ ဆောင်ရွက်ခြင်းဖြင့် လုပ်ငန်းအကောင်အထည်ဖော် ဆောင်ရွက်ရသည့်ဌာနများတွင် ထိရောက် အကျိုးရှိစွာသုံးစွဲရန် အချိန်လုံလောက်မှု ရရှိစေ မည်ဖြစ်ကြောင်း။ (၃) ရသုံးမှန်းခြေငွေစာရင်းဦးစီးဌာန၊ စာရင်းနှင့် ဗဟိုအဖွဲ့ အစည်း ဝန်ကြီးဌာနများ၏ အမှန်ရငွေ၊ အမှန်အသုံးစရိတ်၊ ငွေလုံးငွေရင်းရငွေ၊ ငွေလုံးငွေရင်း အသုံးစရိတ် ကွဲလွဲချက်များ မရှိစေဘဲ နိုင်ငံတော်ဘဏ္ဍာငွေ ခွဲဝေသုံးစွဲရေး အပြီးသတ် စာရင်းပြည့်စုံတိကျ မှန်ကန်စေရန် စာရင်းများ ကိုက်ညှိရေးဆွဲ ပြုစုမှုအား အချိန်နှင့် တစ်ပြေးညီ အလေးထားပြုပြင်ဆောင်ရွက်သင့်ကြောင်း တင်ပြထားပါ တယ်။ (၄) ဘဏ္ဍာငွေ အရအသုံးဆိုင်ရာဥပဒေ၊ နောက်ထပ် ဘဏ္ဍာငွေ ခွဲဝေသုံးစွဲရေး ဥပဒေများဖြင့် ဘဏ္ဍာရေးဆိုင်ရာကိစ္စရပ်များကို တာဝန်ခံသည့်ပုဂ္ဂိုလ်အသီးသီးသည် ရငွေ များကို စည်းကြပ်ကောက်ခံရရှိရေး၊ သုံးငွေများကို စနစ်တကျ ခွဲဝေသုံးစွဲရေးတို့တွင် တည်ဆဲဥပဒေများ၊ ဘဏ္ဍာရေးစည်းမျဉ်းများအတိုင်း လိုက်နာဆောင်ရွက်ရန် လိုအပ်ကြောင်းတင်ပြထားပါတယ်။ (၅) ဝန်ကြီးဌာနအသီးသီးမှ ဦးစီးဌာနများ၊ နိုင်ငံပိုင် စီးပွားရေး အဖွဲ့အစည်းများနှင့် ပြည်တွင်း/ပြည်ပ စီးပွားရေးလုပ်ငန်းများ ပူးပေါင်း၍ ၁၉၅၀ ပြည့်နှစ် အထူးကုမ္ပဏီများ အက်ဥပဒေအရ ဖက်စပ်ကုမ္ပဏီ (Joint Venture Company)များ ဖွဲ့စည်းဆောင်ရွက်ရာတွင် အစိုးရ၏ အရင်းအနှီးအစုရှယ်ယာများအပေါ် နှစ်စဉ်ရရှိသည့် အမြတ်ဝေစုများကို ကြွေးမြီရငွေခေါင်းစဉ်အောက်ရှိ အဖွဲ့အစည်းများတွင် ရင်းနှီးငွေမှ ရငွေ ရင်းနှီးမြှုပ်နှံငွေမှ ရငွေသို့ တိကျမှန်ကန်စွာ စာရင်းဖော်ပြရန် လိုအပ်ကြောင်း တွေ့ှိရပါတယ်။ (၆) အချို့ဌာနအဖွဲ့ အစည်းများအနေဖြင့် အရအသုံးခန့်မှန်းခြေ ငွေစာရင်း ရေးဆွဲပြုစုခြင်း၊ သတ်မှတ်ပြဋ္ဌာန်းချက်နှင့်အညီ သာမန်ရငွေ၊ ငွေလုံးငွေရင်းရငွေ၊ ကြွေးမြီရငွေ ခေါင်းစဉ်အောက်တွင် ငွေစာရင်းခေါင်းစဉ်လေး (Primary Unit) များတိကျမှန်ကန်စွာ စာရင်းပြုစုမှုအားနည်းမှုကြောင့် ငွေစာရင်းခေါင်းစဉ်ကြီး၊ ငွေစာရင်း ခေါင်းစဉ်လေးအလိုက် သတ်မှတ် ပြဋ္ဌာန်းချက်နှင့်အညီ တိကျမှန်ကန်စွာ စာရင်းဖော်ပြရန် လိုအပ်ကြောင်းတွေ့ရပါတယ်။ (၇) အရအသုံး ခန့်မှန်းခြေငွေစာရင်း ရေးဆွဲပြုစုခြင်း၊ သတ်မှတ်ပြဋ္ဌာန်းချက်များကိုလည်း ရသုံးမှန်းခြေငွေစာရင်းဦးစီးဌာနအနေနှင့် ဗဟို အဖွဲ့ အစည်းများ၊ ဝန်ကြီးဌာန၊ ဦးစီးဌာနများ၊ စည်ပင်သာယာရေးအဖွဲ့များ၊ စီးပွားရေး အဖွဲ့အစည်းများသို့ လည်း အချိန်နှင့်တစ်ပြေးညီ ထုတ်ပြန်ပြဋ္ဌာန်းပေးရန် လိုအပ်ကြောင်း တွေ့ရပါတယ်။ (၈) ဗဟိုအဖွဲ့အစည်းများ၊ ဝန်ကြီးဌာနများ၊ ဦးစီးဌာနများ၊ စည်ပင်သာယာရေး အဖွဲ့များ၊ စီးပွားရေးအဖွဲ့အစည်းများအနေဖြင့်လည်း ရသုံးမှန်းခြေငွေစာရင်းဦးစီးဌာန ထုတ်ပြန်ထားသည့် အရအသုံးခန့်မှန်းခြေ ငွေစာရင်းရေးဆွဲပြုစုခြင်း၊ သတ်မှတ်ပြဋ္ဌာန်းချက် နှင့်အညီ တိကျစွာ လိုက်နာရန် လိုအပ်ကြောင်း တွေ့ရပါတယ်။ ဒီမှာလည်း ထောက်ပံ့ငွေအပိုင်းမှာ ထောက်ပံ့ငွေကို တစ်နှစ်ထက် တစ်နှစ် ပိုမိုတိုးမြှင့် ထောက်ပံ့ပေးခဲ့ရကြောင်း၊ ၂၀၁၁-၂၀၁၂ ဘဏ္ဍာရေးနှစ်မှာ ကျပ်သန်းပေါင်း (၂၄၈၂၂၂.၄၄၄)သန်း တိုးမြှင့်ထားကြောင်း၊ ထိုထောက်ပံ့ငွေစုစုပေါင်းမှာ မြန်မာ့စီးပွားရေး ဘဏ်ရဲ့ အရှုံးနဲ့ မြန်မာ့ရင်းနှီးမြှုပ်နှံမှုနဲ့ ကူးသန်းရောင်းဝယ်ရေးဘဏ်တို့ရဲ့ ထောက်ပံ့ပေး ရတဲ့ ငွေပေါင်းဟာ စုစုပေါင်းငွေရဲ့ (၉၂.၅၃)ရာခိုင်နှုန်းရှိကြောင်း ဖော်ပြထားပါတယ်။ မနက်က ပြည်ထောင်စု လွှတ်တော်မှာ ပြည်ထောင်စုဝန်ကြီး တင်ပြသွားတဲ့အထဲမှာလည်း ပါပါတယ်။ နိုင်ငံပိုင် SEE(၄၃)ခုမှာ အမြတ်ရတာ (၂၃)ခု၊ အမြတ်မရတာ(၈)ခု၊ ငွေရေး ကြေးရေး အဖွဲ့ အစည်း(၈)ခုနဲ့ ဘတ်ဂျတ် ပြင်ပကနေဆောင်ရွက်တဲ့ (၄)ခုဆိုပြီး ဖြစ်ပါတယ်။ အဲဒီမှာကြည့်ရင် ငွေရေးကြေးရေး အဖွဲ့ အစည်းများဟာ နိုင်ငံတော်ကနေ ထောက်ပံ့မှု များပြားတာ တွေ့ရမှာ ဖြစ်ပါတယ်။ (၉) လုပ်ငန်းစွမ်းဆောင်ရည် မြင့်မားလာစေရေး၊ စီးပွားရေးယှဉ့်သန်မှု အလားအလာ တိုးပွားလာစေရေး၊ အလေအလွင့် ပြုန်းတီးမှုများ ယိုဖိတ်ဆုံးရှုံးမှုများ မရှိစေ ရေး၊ ရငွေနှင့်ထွက်ငွေ မျှတစေရေးအချက်များကို ထည့်သွင်းစဉ်းစားပြီး နှစ်ရှည်/နှစ်တိုစီးပွားရေးမူဝါဒများ အမျိုးသားစီမံကိန်းများနှင့်အညီ အရအသုံးခန့်မှန်းခြေ ငွေစာရင်း များကို ဟန်ချက်ညီ ရေးဆွဲပြုစုရန် ဖြစ်ကြောင်း တွေ့ရပါတယ်။ စာတမ်းရဲ့ နိဂုံးပိုင်းမှာ ဖွဲ့စည်းပုံအခြေခံဥပဒေနှင့် ပြည်ထောင်စုစာရင်းစစ်ချုပ် ဥပဒေပါအတိုင်း ပြည်ထောင်စု၏ဘဏ္ဍာငွေအရအသုံးဆိုင်ရာဥပဒေ သက်ဆိုင်ရာ တိုင်းဒေသကြီး သို့ မဟုတ် ပြည်နယ်များရဲ့ ဘဏ္ဍာငွေအရ အသုံးဆိုင်ရာဥပဒေပါ ပြဋ္ဌာန်းချက်များအရ နိုင်ငံတော်မှရရန်ရှိသည့် အခွန်ဘဏ္ဍာရငွေများ အပြည့်အဝရရှိစေရေး၊ နိုင်ငံတော်ဘဏ္ဍာငွေများကို သတ်မှတ်ချက်အတိုင်း အလေအလွင့်မရှိ သုံးစွဲစေရေး၊ အရည်အသွေးပြည့်မီအောင်ဆောင်ရွက်စေရေးတို့ အတွက် ဥပဒေအရ တာဝန်ရှိသည်ဟုခံယူပြီး တိကျစွာ စစ်ဆေးစိစစ် ခြင်း၊ အထောက်အထား ခိုင်မာစွာ ဖော်ပြခြင်း၊ မှန်ကန်စွာ ဖော်ထုတ်ထောက်ပြခြင်းတို့ဖြင့် ဆောင်ရွက် လျက်ရှိပါကြောင်းဖြင့် အစီရင်ခံစာမှာ ဖော်ပြထားပါတယ်။ ဒုတိယပိုင်းအနေနဲ့ ပြည်ထောင်စုစာရင်းစစ်ချုပ်ရုံး၏ အစီရင်ခံစာမှာ ဖြည့်စွက်သင့်တဲ့ အချက်များကို တင်ပြလိုပါတယ်။ အထက်မှာ ပြည်ထောင်စုစာရင်းစစ်ချုပ် ရုံးရဲ့ အစီရင်ခံစာပါ တင်ပြချက်နဲ့ တင်ပြချက်အပေါ်တွေ့ရှိချက်များကို လိုအပ်သည့် နေရာများမှာ မှတ်ချက်များနဲ့ ဖော်ပြခဲ့ပြီးဖြစ်ရာ ထိုအစီရင်ခံစာ၌ ထပ်မံဖြည့်စွက်သင့်သော အောက်ပါအချက် များကို တင်ပြအပ်ပါတယ်။ (က) ပြည်သူ့ကြွေးမြီ (Public Debt) ဖြစ်ပါတယ်။ (၁) ၂၀၁၂ ခုနှစ်၊ ပြည်ထောင်စုရဲ့ ဘဏ္ဍာငွေအရအသုံးဆိုင်ရာဥပဒေကြမ်းနှင့် ပတ်သက်၍ ပြည်ထောင်စု အစိုးရအဖွဲ့ ကိုယ်စား ဘဏ္ဍာရေးနှင့်အခွန်ဝန်ကြီးဌာန၊ ပြည်ထောင်စုဝန်ကြီးမှ ပြည်ထောင်စု လွှတ်တော်သို့ ရှင်းလင်းတင်ပြရာတွင် အပြည်ပြည်ဆိုင်ရာ အဖွဲ့အစည်းများနှင့် နှစ်နိုင်ငံ အစိုးရများအကြား နိုင်ငံတော် အတွက် ချေးငွေများနှင့်ပတ်သက်၍ ၁၉၈၈ ခုနှစ်မတိုင်မီ ချေးငွေများအတွက် ပေးဆပ်ရန် ကျန်ငွေမှာ အမေရိကန်ဒေါ်လာ သန်းပေါင်း (၈၄၀၈.၃၄၈) ဖြစ်ကြောင်း၊ ၁၉၈၈ ခုနှစ် နောက်ပိုင်း ချေးငွေများအတွက် ပေးဆပ်ရန်ကျန်ငွေမှာ အမေရိကန်ဒေါ်လာ (၂၆၁၄.၉၅၀) ဖြစ်ကြောင်း၊ ၁၉၈၈ ခုနှစ် မတိုင်မီနှင့် ၁၉၈၈ ခုနှစ်နောက်ပိုင်း ချေးငွေနှစ်ရပ်ပေါင်း အမေရိကန် ဒေါ်လာသန်းပေါင်း (၁၁၀၂၃.၂၉၈) ပေးဆပ်ရန် ကျန်ရှိကြောင်း တင်ပြသွားပါတယ်။ ဒါ့အပြင် ပြည်တွင်းမှ ချေးငွေများလည်း ပါရှိရန်လိုအပ်မှာ ဖြစ်ပါတယ်။ (၂) နိုင်ငံတော်ရဲ့ ကြွေးမြီသည် ပြည်သူတို့ရဲ့ ဝန်ထုပ်ဝန်ပိုးဖြစ်ပါတယ်။ နိုင်ငံတော်မှ ရရန်အကြွေးများ၊ အပြည့်အဝ ပြန်လည်ရရှိပါက ဝန်ထုပ်ဝန်ပိုး မဖြစ်သော်လည်း အပြည့်အဝ ပြန်လည်မရရှိ၍ ကြွေးဆုံးဖြစ်သွားပါက ဆုံးရှုံးမှုအဖြစ် ဝန်ထုပ်ဝန်ပိုး ဖြစ်ပေါ် လာမှာဖြစ်ပါတယ်။ နိုင်ငံတော်မှပေးရန်အကြွေးမှာမူ အတိုးနှင့်တကွ စည်းကမ်းသတ်မှတ်ချက် အတိုင်း လစဉ်၊ နှစ်စဉ် ပေးဆပ်နေရသည့်အပြင် မိမိတို့ သက်တမ်းသာမက နောင် သားစဉ် မြေးဆက် အကြွေးကျေသည်အထိ ပေးဆပ်နေရမည့် ဝန်ထုပ်ဝန်ပိုးကြီး ဖြစ်ပါတယ်။ သို့ပါ၍ လက်ရှိ ပြည်တွင်း/ပြည်ပ၏ မည်ကဲ့သို့သော အကြွေးများ ရရန် မည်မျှ ကျန်သည်၊ ပေးရန်မည်မျှ ရှိသည်ကို အစီရင်ခံစာတွင် ပါရှိသင့်ပါတယ်။ (၃) ၂၀၁၁-၂၀၁၂ ဘဏ္ဍာရေးနှစ်အတွက် ပြည်ထောင်စုစာရင်းစစ်ချုပ်ရုံး၏ ၂၀၁၁-၂၀၁၂ ဘဏ္ဍာရေးနှစ် နိုင်ငံတော်ရဲ့ အရအသုံးဆိုင်ရာစာရင်းများ စစ်ဆေးတွေ့ရှိချက် အစီရင်ခံစာတွင် ထိုဘဏ္ဍာရေးနှစ် အတွင်း ကြွေးမြီရငွေနှင့် ကြွေးမြီပေးငွေများကိုသာ ဖော်ပြထားပြီး ကြွေးမြီလက်ကျန်များ ဖော်ပြမပါရှိပါ၍ အစီရင်ခံစာတွင် ဖြည့်စွက်ဖော်ပြသင့်ကြောင်း တင်ပြအပ်ပါတယ်။ (ခ) ဆုံးရှုံးခြင်းများ။ (၁) ယခင် စီမံကိန်းနှင့် ဘဏ္ဍာရေးဝန်ကြီးဌာန၏ ၁၅-၅-၁၉၈၆ ရက်စွဲပါ အမိန့်ကြော်ငြာစာအမှတ် (၄၂/၈၆) ၏ အပိုဒ် ၁၃၉ တွင် ဝန်ကြီးဌာနများနှင့် ဦးစီးဌာနများ၊ ကော်ပိုရေးရှင်း အစရှိသည့် နိုင်ငံတော်၏ စီးပွားရေး အဖွဲ့ အစည်းများနှင့် စည်ပင်သာယာရေးကော်မတီနှင့် အဖွဲ့များတွင် လုပ်ကိုင်ဆောင်ရွက် နေသူတိုင်းသည် နိုင်ငံပိုင်ငွေများနှင့် ပစ္စည်းများ သုံးစွဲခြင်းနှင့် ကိုင်တွယ်ထိန်းသိမ်းခြင်း ပြုလုပ်ရာတွင် သာမန်ဉာဏ်အမြော်အမြင်ရှိသူ တစ်ဦးသည် မိမိကိုယ်ပိုင်ငွေများ၊ ပစ္စည်းများကို ကောင်းမွန်စွာ သုံးစွဲခြင်း၊ ကိုင်တွယ်ထိန်းသိမ်းခြင်းပြု သကဲ့သို့ လိုက်နာ ကျင့်သုံးကြရန် လိုအပ်ပါသည်။ ယင်းသို့ လိုက်နာကျင့်သုံးခြင်းမပြု၍ ပျောက်ဆုံးမှု၊ ပျက်စီးမှု၊ ဆုံးရှုံးမှုများ ဖြစ်ပေါ်ပါက သက်ဆိုင်ရာပုဂ္ဂိုလ်တွင် တာဝန်ရှိမည် ဖြစ်ပါသည်။ တာဝန်ဆိုရာ၌ မိမိကိုယ်တိုင် မရိုးသားမှု သို့မဟုတ် ပေါ့လျော့မှုကြောင့် ဆုံးရှုံးမှု ဖြစ်ပေါ်လျှင်လည်းကောင်း၊ မိမိ၏ လုပ်ဆောင်မှု သို့မဟုတ် ပေါ့လျော့မှုသည် အခြားပုဂ္ဂိုလ် တစ်ဦး၏ လိမ်လည်မှု သို့မဟုတ် ပေါ့လျော့မှုကြောင့် ဖြစ်ပေါ်သည့် ဆုံးရှုံးမှုကို အထောက်အကူပြုကြောင်း ထင်းရှားလျှင်လည်းကောင်း ထိုပုဂ္ဂိုလ်တွင် တာဝန်ရှိမည်ဟု မှတ်ယူရမည် ဖြစ်ပါတယ်။ ထိုနည်းအတူ ငွေသားနှင့် ပစ္စည်းများပျောက်ဆုံးမှု၊ ပျက်စီး ဆုံးရှုံးမှုများကို စာရင်းမှပယ်ဖျက်ရေးအတွက် လုပ်ပိုင်ခွင့်များကို ကျင့်သုံးရာ၌ ပေါ့ဆခြင်း မရှိဘဲ ပြုလုပ်သင့်ပြုလုပ်ထိုက်သော စုံစမ်းစစ်ဆေး အရေးယူမှုများ ပြုလုပ်ပြီးနောက် စာရင်းမှ ပယ်ဖျက်သင့်မှသာ ပယ်ဖျက်ရပါမည်။ ထို့သို့ မပြုလုပ်ပါက စာရင်းမှ ပယ်ဖျက်ခွင့် ပြုသည့် ပုဂ္ဂိုလ်တွင် တာဝန်ရှိမည်ဟု ပြဋ္ဌာန်းပါရှိပါသည်။ (၂) ပြည်ထောင်စု စာရင်းစစ်ချုပ်ရုံး၏ ၂၀၁၁-၂၀၁၂ ဘဏ္ဍာရေးနှစ် နိုင်ငံတော်၏ အရအသုံးစာရင်းများ စစ်ဆေးတွေ့ရှိချက် အစီရင်ခံစာ၏ ဇယား - ၁၄၊ လိုငွေ ဖြည့်တင်းရန် အကျဉ်းချုပ်ဇယား၊ စာမျက်နှာ(၄၂)ရှိ အမှတ်စဉ်(၄)တွင် ဆုံးရှုံးခြင်းများ ကျပ်(၁၃.၃၄၄)သန်းဟု ဖော်ပြထားသည်ကို တွေ့ရှိရပါသည်။ (၃) သို့ပါ၍ အဆိုပါဆုံးရှုံးမှုများ မည်သို့ ဖြစ်ပေါ်ခဲ့သည်၊ ဘဏ္ဍာရေးစည်းမျဉ်းစည်းကမ်းများနှင့်အညီ မည်သို့ အရေးယူ ဆောင်ရွက်ထားသည်များကို ဖြည့်စွက်ဖော်ပြသင့်ပါသည်။ (ဂ) ဘဏ္ဍာရေးစည်းမျဉ်းများနှင့် မညီညွတ်သော ဌာနအဖွဲ့ အစည်းများ၏ ဆောင်ရွက်ချက်များ - ပြည်ထောင်စုစာရင်းစစ်ချုပ်ရုံး၏ ၂၀၁၁-၂၀၁၂ ဘဏ္ဍာရေးနှစ် အတွက် နိုင်ငံတော်၏ အရအသုံးစာရင်းများ စစ်ဆေးတွေ့ရှိချက် အစီရင်ခံစာသည် ယေဘုယျအားဖြင့် ဘဏ္ဍာရေးနှင့် အခွန်ဝန်ကြီးဌာန၊ ရသုံးမှန်းခြေငွေစာရင်းဦးစီးဌာနမှ ပြုစုပေးပို့သော (စရ)ပုံစံများ၊ ဌာနဆိုင်ရာနှင့် အဖွဲ့ အစည်းများမှ ပေးပို့သော သို့မဟုတ် ရရှိသော စာရင်းများအပေါ် အခြေခံ၍ စစ်ဆေးတွေ့ရှိသော အချက်များကိုသာ ဖော်ပြထား သည်ကို တွေ့ရှိရပါသည်။ အစိုးရဌာနများ၊ အဖွဲ့အစည်းများ၏ လုပ်ဆောင်ချက်များတွင် ဘဏ္ဍာရေး စည်းမျဉ်းစည်းကမ်းများနှင့်မညီညွတ်သော ဆောင်ရွက်ချက်များကို ဖော်ပြပါရှိခြင်း မရှိတာ ကိုတွေ့ရပါတယ်။ ရှေးအစဉ်အဆက်ကပင် ဘဏ္ဍာရေးစည်းမျဉ်းကို ရာနှုန်းပြည့်လိုက်နာနိုင် ကြပါသည်ဟူ၍ မရှိခဲ့ပါ။ လူ့အမှားအယွင်း (Human Error) များ ရှိတတ်ကြစမြဲ ဖြစ်ပါသည်။ အကယ်၍ ထိုကဲ့သို့ လွဲမှားမှုများ လုံးဝမပါရှိလျှင်လည်း မပါရှိကြောင်းကို အစီရင်ခံစာတွင် ဖြည့်စွက်ဖော်ပြသင့်ပါကြောင်း အမျိုးသားလွှတ်တော် ဘဏ္ဍာရေး ကော်မရှင်၏ အကြံပြု သုံးသပ်ချက် အစီရင်ခံစာအား နိဂုံးချုပ်အပ်ပါတယ်ခင်ဗျား။ (ဩဘာသံများ)</speech>
<title>အမျိုးသားလွှတ်တော် ဘဏ္ဍာရေးနှင့် ဥပဒေရေးရာကော်မရှင်၏ ပြည်ထောင်စု စာရင်းစစ်ချုပ်ရုံးမှ တင်ပြလာသော ၂၀၁၁-၂၀၁၂ ဘဏ္ဍာရေးနှစ်အတွက် နိုင်ငံတော်၏ အရ/အသုံးစာရင်းများ(ဘဏ္ဍာငွေခွဲဝေသုံးစွဲရေးစာရင်း)စစ်ဆေးတွေ့ရှိချက် အစီရင်ခံစာနှင့် စပ်လျဉ်း၍ ဆွေးနွေးလိုသည့် လွှတ်တော်ကိုယ်စားလှယ်များရှိလျှင် အမည်စာရင်းတင်သွင်းနိုင်ကြောင်း ဥက္ကဋ္ဌ က ကြေညာခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ အမျိုးသား လွှတ်တော် ဘဏ္ဍာရေးနှင့်ဥပဒေရေးရာကော်မရှင်၏ အစီရင်ခံစာကို ဆွေးနွေးလိုတဲ့ လွှတ်တော်ကိုယ်စားလှယ်များ ရှိပါက အစည်းအဝေးရပ်နားတဲ့အခါ အမျိုးသားလွှတ်တော် ဌာန၊ ဒုတိယညွှန်ကြားရေးမှူးချုပ်ထံ အမည်စာရင်း ပေးပို့ကြဖို့ ဖြစ်ပါတယ်</speech>
<title>အမျိုးသားလွှတ်တော် ပြည်သူ့ငွေစာရင်းကော်မတီက ကော်မတီ၏ အစီရင်ခံစာကိုအမျိုးသားလွှတ်တော်သို့ ဖတ်ကြား တင်သွင်းခြင်း</title>
<speech type="speaker">အစီအစဉ်(၉)ကို ဆောင်ရွက်ပါမယ်။ အမျိုးသားလွှတ်တော် ကိုယ်စားလှယ်များ ခင်ဗျား။ အမျိုးသားလွှတ်တော် ပြည်သူ့ငွေစာရင်းကော်မတီက ကော်မတီရဲ့ အစီရင်ခံစာကို လွှတ်တော်သို့ ဖတ်ကြားတင်သွင်းမှာ ဖြစ်ပါတယ်</speech>
<speech><mp id="57">ဦးသိန်းဝင်း (ဥက္ကဋ္ဌ၊ ပြည်သူ့ငွေစာရင်းကော်မတီ)</mp>လေးစားအပ်ပါသော အမျိုးသားလွှတ်တော် ဥက္ကဋ္ဌကြီးနဲ့တကွ အမျိုးသားလွှတ်တော် ကိုယ်စားလှယ်များ ကိုယ်စိတ် နှစ်ပါး ကျန်းမာချမ်းသာကြပါစေကြောင်း ဦးစွာပထမ ဂါရဝပြု နှုတ်ခွန်းဆက်သအပ်ပါတယ်။ ကျွန်တော်ကတော့ အမျိုးသားလွှတ်တော် ပြည်သူ့ငွေစာရင်းကော်မတီရဲ့ ကော်မတီဥက္ကဋ္ဌ ဖြစ်ပါတယ်။ အမျိုးသားလွှတ်တော် ပြည်သူ့ငွေစာရင်းကော်မတီရဲ့ အစီရင်ခံစာကို ဖတ်ကြား တင်သွင်းသွားမှာ ဖြစ်ပါတယ်။ ကျွန်တော် ဒီအစီရင်ခံစာမှာ ကျွန်တော်တို့ ဖြန့်ဝေပြီးသား ဖြစ်တဲ့အတွက် တချို့ ကိန်းဂဏန်းများကို ကျွန်တော် အကျဉ်းချုပ်ပဲ ဖတ်ကြားတင်သွင်းသွားမှာ ဖြစ်ပါတယ်။ နိဒါန်း ၁။ ဖွဲ့စည်းပုံအခြေခံဥပဒေပုဒ်မ ၁၄၇(က)အရလည်းကောင်း၊ အမျိုးသားလွှတ်တော် ဥပဒေပုဒ်မ ၂၁ အရလည်းကောင်း၊ အမျိုးသားလွှတ်တော်သည် အပ်နှင်းထားသော လုပ်ပိုင်ခွင့် များကို ကျင့်သုံး၍လည်းကောင်း ကော်မတီဝင်(၁၅)ဦးပါဝင်သည့် အမျိုးသားလွှတ်တော်၊ ပြည်သူ့ငွေစာရင်းကော်မတီသည် ပေးအပ်ထားသော တာဝန်ဝတ္တရားများနှင့်အညီ လုပ်ငန်းများ ကို ဆောင်ရွက်ခဲ့ပါသည်။ ကော်မတီ၏ဆောင်ရွက်ချက်များကို အောက်ပါအတိုင်း တင်ပြအပ် ပါသည်စာရင်းစစ်ဆေးချက်အစီရင်ခံစာနှင့် လုပ်ငန်းဆောင်ရွက်မှုများ တောင်းခံခြင်း ၂။ ပြည်ထောင်စုစာရင်းစစ်ချုပ်ရုံးမှ ၂၀၁၁-၂၀၁၂ ဘဏ္ဍာရေးနှစ်အတွင်း စစ်ဆေး ခဲ့သော ပြည်ထောင်စုဝန်ကြီးဌာနများနှင့် နေပြည်တော်ကောင်စီတို့၏ စစ်ဆေးတွေ့ရှိမှုတွေ့ရှိချက်အစီရင်ခံစာအပေါ် သက်ဆိုင်ရာတို့မှ အရေးယူဆောင်ရွက်ပြီးစီးမှုနှင့် ဆောင်ရွက်ရန် ကျန်ရှိနေမှုများ ပြုစုပေးပို့ရန် ၁၂-၇-၂၀၁၂ ရက်စွဲပါစာအမှတ်၊ ၁/အမ(ကော်မတီ-၁)၂/၂၀၁၂၁၆ ဖြင့် တောင်းခံခဲ့ပါတယ်။ ပြန်ကြားချက် မရရှိခဲ့ပါ။ ၃။ သတ္တုတွင်းဝန်ကြီးဌာန၊ အမှတ်(၂)သတ္တုတွင်းလုပ်ငန်းရဲ့ ထုတ်လုပ်မှုအပေါ် ခွဲဝေခံစားသည့် စနစ်ဖြင့် ရွှေသတ္တု အသေးစား ထုတ်လုပ်မှုလုပ်ငန်းအား စာချုပ်ချုပ်ဆိုလုပ်ကိုင်နေမှုများနှင့် စပ်လျဉ်း၍ ပြည်ထောင်စုစာရင်းစစ်ချုပ်ရုံး၏ ၂၀၁၀-၂၀၁၁ ဘဏ္ဍာနှစ်နှင့် ၂၀၁၁၂၀၁၂ ဘဏ္ဍာနှစ်အတွက် စစ်ဆေးတွေ့ရှိချက် အစီရင်ခံစာကို ၃၀-၈-၂၀၁၂ ရက်စွဲပါစာအမှတ်၊ ၂/၄၃ရ လွှတ်တော်(၃)အဖရ(၂၀၁၂)ဖြင့် တောင်းခံခဲ့ရာ ပြန်ကြားစာ ရရှိခဲ့ပါတယ်။ ၄။ သတ္တုတွင်းဝန်ကြီးဌာန၊ အမှတ်(၂)သတ္တုတွင်းလုပ်ငန်းနှင့် ထုတ်လုပ်မှုအပေါ် ခွဲဝေခံစားသည့်စနစ်ဖြင့် ရွှေသတ္တု ထုတ်လုပ်မှု စာချုပ်ချုပ်ဆို လုပ်ကိုင်နေမှုများနှင့် စပ်လျဉ်း၍ ပြည်ထောင်စုစာရင်းစစ်ချုပ်ရုံး၏ ၂၀၁၁-၂၀၁၂ ဘဏ္ဍာရေးနှစ်အတွက် စစ်ဆေးတွေ့ရှိချက် အစီရင်ခံစာနှင့် ၃၁-၃-၂၀၁၂ ရက်နေ့ရှိ ရွှေကြမ်းပေးသွင်းရန် ကျန်ရှိနေမှုအခြေအနေများကို ပြုစုပေးပို့ရန် ၂၆-၁၂-၂၀၁၂ ရက်စွဲပါစာအမှတ်၊ ၁/အမ(ကော်မတီ-၁)၂/၂၀၁၂-၃၉ ဖြင့်တောင်းခံခဲ့ပါသည်။ ပြန်ကြားချက်မရရှိခဲ့ပါ။ ၅။ ပုဂ္ဂလိကပိုင်ပြုလုပ်ရေးကော်မရှင်နှင့် နိုင်ငံပိုင်သိမ်းဆည်းထားသော ပစ္စည်းများ၊ အိမ်ရာစီမံကိန်းများရှိ အဆောက်အဦများနှင့် မြေယာကွက်များ စီမံခန့်ခွဲရေးကော်မတီတို့မှ ရောင်းချခဲ့သော လုပ်ငန်းများမှ ပေးသွင်းရန် ကျန်ရှိမှု၊ ငွေကြေးပေးသွင်းသည့် လုပ်ငန်းများ လွှဲပြောင်းပြီးစီးမှု၊ ရောင်းချသော ပစ္စည်းနှင့် လုပ်ငန်းများအပေါ် ရသင့်ရထိုက်သော အခွန်ငွေ ရရှိမှု ရှိ/မရှိ စသည့် အခြေအနေများနှင့် ပတ်သက်၍ စာရင်းများ တောင်းခံခဲ့ရာ တောင်းခံရရှိ ခဲ့ပါသည်။ အမှတ်(၂)သတ္တုတွင်းဝန်ကြီးဌာန ရွှေကြွေးကျန်များကိစ္စ ၆။ သတ္တုတွင်းဝန်ကြီးဌာန၊ အမှတ်(၂)သတ္တုတွင်းလုပ်ငန်းနှင့် ထုတ်လုပ်မှုအပေါ် ခွဲဝေ ခံစားသည့်စနစ်ဖြင့် ရွှေသတ္တုထုတ်လုပ်မှု စာချုပ်ချုပ်ဆိုလုပ်ကိုင်နေမှုများနှင့် စပ်လျဉ်း၍ဆောင်ရွက်နိုင်ရန် ပြည်သူ့ငွေစာရင်းပူးပေါင်းကော်မတီသို့ လွှဲပြောင်းပေးပို့ ခဲ့ပါသည်။ ပုဂ္ဂလိကပိုင်ပြုလုပ်ရေးကော်မရှင်နှင့် နိုင်ငံပိုင်ပစ္စည်းများ စီမံခန့်ခွဲမှုကော်မတီ ၇။ ရရှိခဲ့သော စာရင်းအထောက်အထားများအပေါ်မှ သက်ဆိုင်ရာ ပုဂ္ဂလိကပိုင် ပြုလုပ်ရေးကော်မရှင်နှင့် နိုင်ငံပိုင်သိမ်းဆည်းထားသော ပစ္စည်းများ၊ အိမ်ရာစီမံကိန်းများရှိ အဆောက်အဦများနှင့် မြေယာကွက်များ စီမံခန့်ခွဲမှုကော်မတီတို့မှ ရောင်းချခဲ့သော နိုင်ငံပိုင် စီးပွားရေးလုပ်ငန်းများအပေါ် ငွေပေးသွင်းရန်ကျန်ရှိမှု၊ ငွေကြေးပေးသွင်းပြီး လုပ်ငန်းများ လွှဲပြောင်းပြီးစီးမှု၊ ရောင်းချပြီးပစ္စည်းများနှင့် လုပ်ငန်းများအပေါ်မှ ရသင့်ရထိုက်သော အခွန်ငွေများကောက်ခံရရှိမှုတို့နှင့် စပ်လျဉ်း၍မေးမြန်းခဲ့ရာ ရှင်းလင်း ဖြေကြားချက်များကို အောက်ပါအတိုင်း တင်ပြအပ်ပါသည်။ စိစစ်တွေ့ရှိချက်များ ၈။ ပုဂ္ဂလိကပိုင်ပြုလုပ်ရေးကော်မရှင်နှင့် နိုင်ငံပိုင်သိမ်းဆည်းထားသော ပစ္စည်းများ၊ အိမ်ရာစီမံကိန်းများရှိ အဆောက်အဦများနှင့် မြေကွက်များ စီမံခန့်ခွဲမှုကော်မတီတို့မှ ရောင်းချခဲ့သော နိုင်ငံပိုင်စီးပွားရေးလုပ်ငန်းများအနက် ရောင်းချခဲ့ပြီး၊ ရောင်းချရန် ကျန်အခြေအနေတို့မှာ အောက်ပါအတိုင်း ဖြစ်ပါတယ်။ ဒါကို ကျွန်တော်တို့ ဇယားနဲ့ ပေးထားပါတယ်။ ရောင်းချပြီး ကော်မရှင်က (၇၇၅)၊ ကော်မတီက(၁၄၈၂)၊ စုစုပေါင်း (၂၂၅၇) ဖြစ်ပါတယ်။ ရောင်းချရန် ကျန်ကော်မရှင်က (၇၈)၊ ကော်မတီက(၁၀၉၇) စုစုပေါင်း (၁၁၇၅) ဖြစ်ပါတယ်။ စုစုပေါင်းရောင်းချခဲ့တဲ့ ရောင်းချရန်ကျန်နဲ့ ရောင်းချပြီးတဲ့ပစ္စည်းရဲ့ တန်ဖိုးစုစုပေါင်းဟာ၊ အမှုတွဲစုစုပေါင်းဟာ (၃၄၃၂) ဖြစ်ပါတယ်။ အဲဒီတော့ ရောင်းချ ပြီးသောအခြေအနေကို တိုင်းဒေသကြီး/ ပြည်နယ်များအလိုက် တင်ပြထားပါတယ်။ ဒါကို တစ်ခုချင်း ဖတ်မပြတော့ပါဘူး။ ကျွန်တော်တို့ အစီရင်ခံစာလည်း ဖြန့်ဝေပြီး ဖြစ်ပါတယ်။ ရောင်းချပြီးတန်ဖိုးနှင့် ပေးသွင်းရန်ကျန်ရှိမှု ၁၀။ ကော်မရှင်နှင့် ကော်မတီတို့၏ ရောင်းချပြီးလုပ်ငန်းများ၏ တန်ဖိုးစုစုပေါင်းနှင့် ပေးသွင်းရန်ကျန်ရှိမှုကို ၂၉-၈-၂၀၁၂ ရက်နေ့တွင် အောက်ပါအတိုင်း တွေ့ရှိရပါတယ်။ ကော်မရှင်နဲ့ ကော်မတီတို့ရဲ့ စုစုပေါင်းရောင်းချတဲ့တန်ဖိုးဟာ (၁၂၆၇.၉၁၈) ဘီလီယံ ဖြစ်ပါတယ်။ ပေးသွင်းပြီးတန်ဖိုးဟာ (၁၀၀၉.၂၇၀) ဘီလီယံ ဖြစ်ပါတယ်။ ပေးသွင်းရန် ကျန်ရှိနေတဲ့ငွေကတော့ (၂၅၈.၆၄၇) ဘီလီယံ ဖြစ်ပါတယ်။ လွှဲပြောင်းပြီးစီးမှု ၁၁။ ကော်မရှင်၏ ရောင်းချပြီးလုပ်ငန်းများ စုစုပေါင်း (၇၇၅)ခုအနက် (၇၃၄)ခုသည် ငွေအကြေပေးသွင်းပြီး ဖြစ်ပါသည်။ ငွေကြေသော်လည်း မလွှဲရသေးသောလုပ်ငန်းမှာ (၂၅)ခု ဖြစ်ပါသည်။ ငွေမကြေ မလွှဲရသေးသောလုပ်ငန်းမှာ (၁၅)ခု ဖြစ်ပါသည်။ ကြို တင် ပြင်ဆင်ခွင့်ပြုထားသော်လည်း မလွှဲရသေးသော လုပ်ငန်းတစ်ခု ရှိပါသည်။ (၁၂) ကော်မတီ ၏ ရောင်းချပြီးလုပ်ငန်း(၁၄၈၂)ခုအနက်ငွေကြေပြီး သက်ဆိုင်သူများသို့ လွှဲပြောင်းပေးပြီးမှာ (၁၄၁၀) ဖြစ်ပါသည်။ ငွေမကြေသဖြင့် မလွှဲပြောင်းရသေးသော လုပ်ငန်း (၇၁)ခု ရှိပါသည်။ ကြိုတင်ပြင်ဆင်ခွင့်ပြုထားသည့် လုပ်ငန်းမှာ တစ်ခုဖြစ်ပါသည်။ ငွေပေးသွင်းရန် ကျန်ရှိမှု အပေါ် အရေးယူဆောင်ရွက်မှု ငွေပေးသွင်းရန် ကျန်ရှိမှုများအပေါ်ကော်မရှင်၊ ကော်မတီတို့မှ တွေ့ဆုံရှင်းလင်း ပြောကြားမှုများကြောင့် ကျွန်တော်တို့ ပြည်သူ့ငွေစာရင်း ကော်မတီနဲ့ ဆွေးနွေးညှိနှိုင်း တွန်းအားပေးတဲ့အတွက် ကျွန်တော်တို့ (၁၀၉.၁၂၉) ဘီလီယံ ကျွန်တော်တို့ ရရှိခဲ့ပါတယ်။ အဲဒီတော့ ၁၆-၁-၂၀၁၃ ရက်နေ့မှာ ငွေပေးသွင်းရန် ကျန်ရှိတဲ့အခြေအနေဟာ အောက်ပါအတိုင်း တွေ့ရှိရပါတယ်။ ငွေပေးသွင်းရန်ကျန်တဲ့ ၁၆-၁-၂၀၁၂ ရက်နေ့မှာ ငွေပေးသွင်းရန် ကျန်ရှိတဲ့ ကျွန်တော် စာရင်းတစ်ခုမှားသွားပါတယ်။ ၁၆-၁-၂၀၁၃ ဖြစ်ပါ လိမ့်မယ်။ အဲဒီတော့ ကော်မရှင်ဟာ (၈၅.၁၀၃) ကျန်ပါတယ်။ ကော်မတီက (၉၁.၃၇၂) ကျန်ပါတယ်။ စုစုပေါင်း(၁၇၆.၄၇၆) ဘီလီယံကျန်ရှိပါတယ်။ ငွေပေးသွင်းရန် ကျန်ရှိသည့် နိုင်ငံပိုင်စီးပွားရေးလုပ်ငန်းများအနက် ပေးသွင်းရန် ကျန်ရှိသည့်လုပ်ငန်း(၁၁)ခု စာရင်းမှာ အောက်ပါအတိုင်းဖြစ်ပါတယ်။ ပို့ဆောင်ရေးဝန်ကြီးဌာနက၊ ပြည်ထဲရေးဝန်ကြီးဌာန၊ ပြန်ကြားရေးဝန်ကြီးဌာန၊ စက်မှုဝန်ကြီးဌာန၊ အမျိုးသားစီမံကိန်းနဲ့ စီးပွားဖွံ့ဖြိုးတိုးတက်ရေး ဝန်ကြီးဌာနဆိုပြီးတော့မှ ဝန်ကြီးဌာန (၆)ခုရှိပါတယ်။ နောက် စုစုပေါင်းကတော့ (၈၅.၁၀၃) ဘီလီယံ ဖြစ်ပါတယ်။ ပို့ဆောင်ရေးဝန်ကြီးဌာနမှ ရောင်းချခြင်းအပေါ် ငွေသားဖြင့် ပေးချေမည်ဖြစ်ပြီး ကျန် ဝန်ကြီးဌာနများရဲ့ ရောင်းချမှုကို ဘဏ်ချေးငွေနဲ့ ပေးချေမည်ဖြစ်ကြောင်း တင်ပြသိရှိရ ပါတယ်။ (၁၆) နိုင်ငံပိုင်သိမ်းဆည်းထားသောပစ္စည်းများ၊ အိမ်ရာစီမံကိန်းများရှိ အဆောက်အဦ များ စီမံခန့်ခွဲရေးကော်မတီမှ ရောင်းချခဲ့မှုအပေါ် ပေးသွင်းရန်ကျန်ရှိသည့် လုပ်ငန်း (၂၈)ခု စာရင်းမှာ အောက်ပါအတိုင်း ဖြစ်ပါတယ်။ စီးပွားကူးသန်းရောင်းဝယ်ရေးဝန်ကြီးဌာနက (၂)ခု၊ ပြည်ထဲရေးဝန်ကြီးဌာနက (၃)ခု၊ စက်မှုဝန်ကြီးဌာနက(၁)ခု၊ အမျိုးသားစီမံကိန်းနဲ့ စီးပွားဖွံ့ဖြိုးတိုးတက်ရေးဝန်ကြီးဌာန(၁)ခု၊ ဟိုတယ်ခရီးက(၁)ခု၊ သမဝါယမ ဝန်ကြီးဌာနက (၁)ခု၊ ဆောက်လုပ်ရေးဝန်ကြီးဌာနက(၄)ခု၊ ရထားပို့ဆောင်ရေးက(၈)ခု၊ ပညာရေးဝန်ကြီးဌာနက (၃)ခု၊ ရန်ကုန်မြို့တော် စည်ပင်သာယာရေးကော်မတီက (၃)ခု စုစုပေါင်း(၂၈)ခု ဖြစ်ပါတယ်။ ကျန်ရှိတဲ့ ငွေကတော့(၉၁.၃၇၂)ဘီလီယံဖြစ်ပါတယ်။ အထက်ပါ ငွေပေးသွင်းရန် ကျန်ငွေများအနက် ကျပ်သန်းပေါင်း(၁၄.၄၅၃) ဘီလီယံကို ငွေသားဖြင့်လည်းကောင်း၊ ကျပ်သန်း(၇၆.၉၁၈)ကို ဘဏ်ချေးငွေဖြင့် လည်းကောင်း ပေးသွင်းမည်ဖြစ်ကြောင်း တင်ပြသိရှိရပါတယ်။ (၂၅ ငွေပေးသွင်းမှု ကြန့်ကြာနေရခြင်းများကျွန်တော်တို့ ငွေပေးသွင်းမှု ကြန့်ကြာနေရခြင်း အကြောင်းတွေကို ကျွန်တော်တို့ ကော်မတီ၊ ကော်မရှင်နဲ့ ဆွေးနွေးတဲ့အခါမှာ ကျွန်တော်တို့ အချက်(၂)ချက်တွေ့ရှိရပါတယ်။ (က)ကတော့ ဂရန်ရရှိရေး ကြန့်ကြာမှုကြောင့် ဘဏ်ချေးငွေ အခက်အခဲရှိခြင်း၊ (ခ) ကတော့ မြေဧရိယာများ လျော့နည်းခြင်း၊ တိုးခြင်း ကွာခြားမှုရှိနေတဲ့အတွက် ပြန်လည်တိုင်းတာရန် လိုအပ်နေတဲ့အတွက် လုပ်ငန်းတွေမှာ လွှဲပြောင်းမှုနဲ့ ငွေပေးချေမှု အခက်အခဲတွေဖြစ်နေ ကြောင်း တင်ပြသိရှိရပါတယ်။ ဒီလုပ်ငန်းတွေ အပေါ်မှာ ကျွန်တော်တို့ အခွန်ကောက် ဘယ် လောက်ထိ ဆောင်ရွက်ပြီးပြီလဲဆိုတာကို ကျွန်တော်တို့ ဆက်လက်ပြီးတော့မှ ဆောင်ရွက်ခဲ့ ပါတယ်။ ကော်မတီနဲ့ ကော်မရှင်ရဲ့ လွှဲပြောင်းရောင်းချပြီးသည့် အဆောက်အဦ မြေကွက် များနဲ့ လုပ်ငန်းများအပေါ် ပြည်တွင်းအခွန်များဦးစီးဌာနမှ အခွန်ကောက်ခံပြီးစီးမှုမှာ ပြည်တွင်းအခွန်များဦးစီးဌာနနှင့် ဆက်သွယ်ဆောင်ရွက်သည့် အရေအတွက် (၁၆၄)ခု သတ်မှတ်ရောင်းတန်ဖိုး ကျပ်သန်းပေါင်း(၃၈၆၀၃.၈၃၀) ကျသင့်ဝင်ငွေ အမြတ်ခွန်ပေါင်း (၇၃၆၃.၉၇၄) အနက် ငွေပေးသွင်းမှုမှာ ကျပ်သန်းပေါင်း (၆၃၈၄.၈၂)သာ ရှိနေသေးကြောင်း တင်ပြချက်အရ သိရှိရပါတယ်။ ယင်းတင်ပြချက်အရ အခွန်ကောက်ခံမှု ရာခိုင်နှုန်း မှာ လွှဲပြောင်းရောင်းချခဲ့သည့် (၂၂၅၇)အပေါ်(၇.၀၉) ရာခိုင်နှုန်းသာ ရှိနေသဖြင့် ပြည်သူ့ ငွေစာရင်းကော်မတီသည် ပုဂ္ဂလိကပိုင် ပြုလုပ်ရေးကော်မရှင်နှင့် နိုင်ငံပိုင်သိမ်းဆည်း ထားသောပစ္စည်းများ၊ စီမံခန့်ခွဲရေးကော်မတီနှင့် နိုင်ငံတော်ပိုင်အဆောက်အဦများရောင်းချရေး ကော်မတီတို့နှင့် ပြည်တွင်းအခွန်များ ဦးစီးဌာနတို့မှ တာဝန်ရှိပုဂ္ဂိုလ်များအား ၂၂-၂-၂၀၁၃ ရက်နေ့၊ နေ့လယ်(၁)နာရီအချိန်တွင် ပြည်သူ့ငွေစာရင်းကော်မတီ အစည်းအဝေး ခန်းမ ရေးရာဆောင် (I-15)တွင် ဖိတ်ကြား၊ တွေ့ဆုံ၊ ရှင်းလင်း ကြားနာခဲ့ပါသည်။ စိစစ်ချက်များအရ ပုဂ္ဂလိကပိုင် ပြုလုပ်ရေးကော်မရှင်နှင့် ကော်မတီတို့မှ လွှဲပြောင်း၊ ရောင်းချ၊ ဝယ်ယူခဲ့သည့် ပုဂ္ဂိုလ် အမည်စာရင်းများ မရရှိခဲ့သဖြင့် စာရင်းများ လွှဲပြောင်းပေးပို့ရေး ညှိနှိုင်းဆောင်ရွက်ခဲ့ပါသည်။ လွှဲပြောင်းရရှိခဲ့သော စာရင်းများအပေါ် ပြည်တွင်းအခွန်များ ဦးစီးဌာနမှ ၂၁-၃-၂၀၁၃ ရက်နေ့တွင် အခွန်ကောက်ခံမှု ပြီးစီးမှု အခြေအနေကို တင်ပြခဲ့ပါသည်။ တင်ပြချက်အရ အခွန်ကောက်ခံ ပြီးစီးမှုအခြေအနေမှာ အောက်ပါအတိုင်း ဖြစ်ပါသည်။ ကျွန်တော်တို့ ပုဂ္ဂလိကပိုင်ပြုလုပ်ရေး ကော်မရှင်က (၇၇၃)၊ နိုင်ငံပိုင်က (၇၅၂)ရှိတဲ့အထဲမှာ ပုဂ္ဂလိက ပိုင်က အမှုတွဲပေါင်း (၁၄၀)၊ နိုင်ငံပိုင်က အမှုတွဲပေါင်း(၁၉၁) စုစုပေါင်း(၃၃၁)မှု သူတို့ ဆောင်ရွက်နိုင်ခဲ့ပါတယ်။ အဲဒီတော့ ဆောင်ရွက်နိုင်ခဲ့တဲ့အမှုပေါင်း(၃၃၁)တစ်မှုမှာ ကျွန်တော်တို့ ဝင်ငွေခွန် နဲ့ အမြတ်ခွန်(၁၃.၉၃၆)ဘီလီယံရရှိခဲ့ပြီးတော့မှ တံဆိပ်ခေါင်းခွန်က (၁.၀၃၃) ဘီလီယံ ရရှိခဲ့ပါတယ်။ စုစုပေါင်း(၁၄.၉၆၉)ဘီလီယံရရှိခဲ့ပါတယ်။ ဆောင်ရွက်ပြီး အမှုတွဲများအနက် အချို့သောအမှုတွဲများတွင် အချို့သည်ဝင်ငွေခွန်၊ အမြတ်ခွန်လုံးဝမပေးသွင်းပဲ ပြီးစီးကြောင်းဖော်ပြထားခြင်း၊ အချို့ သည်ဝင်ငွေခွန်၊ အမြတ်ခွန်သာကောက်ခံပြီး တံဆိပ်ခေါင်းခွန် မကျသင့်သော အမှုတွဲများရှိနေခြင်း၊ အချို့သည် တံဆိပ်ခေါင်းသာ ကျသင့်ပြီး ဝင်ငွေခွန်၊ အမြတ်ခွန် စည်းကြပ်မှု မပြုခြင်းစသည့် အချက်များကို တွေ့ရပါသည်။ ကော်မတီ၏ သုံးသပ်အကြံပြုချက် ။ (၂၃)။ စိစစ်တွေ့ရှိချက်များအရ အောက်ပါအတိုင်း အကြံပြုပါသည်။ (က) ပုဂ္ဂလိကပိုင်ပြုလုပ်ရေးကော်မရှင်နှင့် နိုင်ငံပိုင်သိမ်းဆည်းထားသောပစ္စည်းများ၊ အိမ်ရာ စီမံကိန်းအဆောက်အအုံများနှင့် မြေကွက်များရောင်းချမှုအပေါ် နှစ်ကာလကြာမြင့်စွာ အ��ြွေးကျန်ရှိနေခြင်းမှာ မဖြစ်သင့်ပါ။ ဂရန်ရရှိရေးခက်ခဲခြင်း။ မြေဧရိယာအတိုးအလျော့ များ ဖြစ်ခြင်း စသည်တို့မှာ မဖြစ်သင့်သော ပြဿနာများ ဖြစ်ပါသည်။ ဘဏ်ချေးငွေရရှိမှ ငွေပေးချေမည်ဟူသော ကတိကဝတ်မှာလည်း လိုက်လျောလွန်းရာရောက်ပါသည်။ (ခ) ပြည်တွင်း အခွန်များဦးစီးဌာနမှ တည်ဆဲဥပဒေများနဲ့အညီ ကျန်ရှိသောအမှုတွဲများကို ဆက်လက် အခွန်ကောက်ခံသွားရန်ဖြစ်ပါသည်။ (ဂ) ရရန်ကျန်ရှိသောရောင်းရငွေများ ကောက်ခံရန် ကျန်ရှိသော အမှုတွဲများပေါ်မှ အခွန်ကောက်ခံ ပြီးစီးမှု အခြေအနေများကို လွှတ်တော်သို့ တင်ပြပေးရန် ဖြစ်ပါသည်။ နိဂုံး၊ အမျိုးသားလွှတ်တော် ပြည်သူ့ငွေစာရင်းကော်မတီသည် ပေးအပ်ထားသော တာဝန်များကို ပြဋ္ဌာန်းသတ်မှတ်ထားသော လုပ်ထုံးလုပ်နည်းများ၊ ညွှန်ကြားချက်များနှင့် အညီ ဆောင်ရွက်သွားမည်ဖြစ်ပြီး ဆောင်ရွက်ချက်ကို လွှတ်တော်သို့ အချိန်နှင့်တပြေးညီအစီရင်ခံ တင်ပြနိုင်ရေးအတွက် ဆောင်ရွက်သွားမည် ဖြစ်ပါကြောင်း တင်ပြအစီရင်ခံ အပ်ပါသည်။ အားလုံးကို ကျေးဇူးတင်ပါတယ်။(ဩဘာသံများ)</speech>
<title>အမျိုးသားလွှတ်တော် ပြည်သူ့ငွေစာရင်းကော်မတီ၏ အစီရင်ခံစာနှင့် စပ်လျဉ်း၍ ဆွေးနွေးလိုသည့် လွှတ်တော်ကိုယ်စားလှယ်များရှိလျှင် အမည်စာရင်း တင်သွင်းနိုင်ကြောင်းဥက္ကဋ္ဌက ကြေညာခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ အမျိုးသား လွှတ်တော် ပြည်သူ့ငွေစာရင်းကော်မတီရဲ့ အစီရင်ခံစာကို ဆွေးနွေးမယ့် လွှတ်တော် ကိုယ်စားလှယ်များ ရှိပါက အစည်းအဝေး ရပ်နားတဲ့အခါ အမျိုးသားလွှတ်တော်ဌာန၊ ဒုတိယညွှန်ကြားရေးမှူးချုပ်ထံ အမည်စာရင်း ပေးပို့ ကြဖို့ ဖြစ်ပါတယ်</speech>
<title>ဦးပေါ်လျှံလွင်၊ ချင်းပြည်နယ်မဲဆန္ဒနယ်အမှတ်(၉)၏ ဘာသာရေးဆိုင်ရာလုပ်ငန်း အစီအမံများကို ဖွဲ့စည်းပုံအခြေခံဥပဒေတွင် ပြဋ္ဌာန်းထားသောလုပ်ပိုင်ခွင့်များနှင့်အညီ တိုင်းဒေသကြီး (သို့မဟုတ်) ပြည်နယ်အစိုးရများ၏ အစီအမံဖြင့် စီမံခန့်ခွဲခွင့် ပြုပေးနိုင်ပါရန် ပြည်ထောင်စုအစိုးရအား တိုက်တွန်းကြောင်း အဆိုတင်သွင်းခြင်းနှင့် လက်ခံ ဆွေးနွေးရန် သင့် မသင့် အဆုံးအဖြတ်ရယူခြင်း</title>
<speech type="speaker">အစီအစဉ် (၁၁)ဖြစ်ပါတယ်။ အမျိုးသားလွှတ်တော် ကိုယ်စားလှယ် များခင်ဗျား။ ချင်းပြည်နယ် မဲဆန္ဒနယ်အမှတ်(၉)မှ ဦးပေါ်လျှံလွင် က ဘာသာရေးဆိုင်ရာ လုပ်ငန်း အစီအမံများကို ဖွဲ့စည်းပုံအခြေခံဥပဒေတွင် ပြဋ္ဌာန်းထားသော လုပ်ပိုင်ခွင့် များနှင့်အညီ တိုင်းဒေသကြီး သို့မဟုတ် ပြည်နယ်အစိုးရများ၏ အစီအမံဖြင့် စီမံခန့်ခွဲခွင့် ပြုပေးနိုင်ပါရန်နှင့် စပ်လျဉ်းတဲ့အဆိုတစ်ရပ် တင်သွင်းလိုကြောင်း အမျိုးသားလွှတ်တော် သို့ ပေးပို့ထားပါတယ်။ ယခု ဦးပေါ်လျှံလွင် အဆိုတင်သွင်းဖို့ ဖြစ်ပါတယ်။</speech>
<speech><mp id="45">ဦးပေါ်လျှံလွင်၊ ချင်းပြည်နယ် မဲဆန္ဒနယ်အမှတ်(၉)</mp>ရိုသေလေးစားအပ် ပါသော အမျိုးသားလွှတ်တော် ဥက္ကဋ္ဌကြီးခင်ဗျား။ ကျွန်တော်ဟာ အမျိုးသားလွှတ်တော်တွင် တိုင်းရင်းသားရေးရာကော်မတီတစ်ဦးဖြစ်တဲ့အတွက် ကျွန်တော့် အဆိုဟာ တိုင်းရင်းသားရေးရာ ကော်မတီကိုယ်စား တင်သွင်းမှာ ဖြစ်ပါတယ်။ ရိုသေလေးစားအပ်ပါသော နာယကကြီး ခင်ဗျား။ လွန်ခဲ့တဲ့ ၂၀၁၂ ခုနှစ်၊ မေလ၊ ဇွန်လအတွင်းက ကျွန်တော်များ အမျိုးသားလွှတ်တော် တိုင်းရင်းသားရေးရာကော်မတီ၊ ပြည်သူ့လွှတ်တော် တိုင်းရင်းသားရေးရာကော်မတီနှင့် ပြည်တွင်းငြိမ်းချမ်းရေး ဖော်ဆောင်ရေး ပအိုဝ်းကော်မတီများတို့က ပူးပေါင်း၍ တိုင်းဒေသကြီးနဲ့ ပြည်နယ်များသို့ နယ်မြေကွင်းဆင်း လေ့လာခရီးစဉ်ပြုခဲ့ပါတယ်။ ကွင်းဆင်းလေ့လာခရီးစဉ်တွင် ဒေသခံပြည်သူများ၏ တင်ပြချက် များ၊ ဆွေးနွေးချက်များအပေါ် အခြေပြုပြီး အောက်ပါအဆိုကို ပူးပေါင်းကော်မတီ (၂)ရပ် ကိုယ်စား ဥက္ကဋ္ဌကြီး တာဝန်ပေးချက်အရ တင်သွင်းခြင်းဖြစ်ပါတယ်။ ကျွန်တော်ရဲ့ အဆိုမှာ ဘာသာရေးဆိုင်ရာလုပ်ငန်း အစီအမံကို ဖွဲ့စည်းပုံအခြေခံ ဥပဒေတွင်ပြဌာန်းထားသော လုပ်ပိုင်ခွင့်များနှင့်အညီ တိုင်းဒေသကြီး သို့မဟုတ် ပြည်နယ်အစိုးရ များ၏ အစီအမံဖြင့် စီမံခန့်ခွဲခွင့် ပြု ပေးနိုင်ပါရန် ပြည်ထောင်စုအစိုးရအား တိုက်တွန်းကြောင်း အဆိုဖြစ်ပါတယ်။ ပြည်ထောင်စုလို့ရေးသားတာ ယခင်က လွန်ခဲ့တဲ့ ဒီအဆိုဟာ (၆)လောက်က ပြည်ထောင်စုမှာ တင်သွင်းတဲ့အတွက် ပြည်ထောင်စုလို့ သုံးနှုန်းခြင်းဖြစ်ပါတယ်။ အခုဟာက အမျိုးသားလွှတ်တော်ဖြစ်တဲ့အတွက် အမျိုးသားလွှတ်တော်တွင်တိုက်တွန်းကြောင်း အဆိုဖြစ်ပါတယ်။ လေးစားအပ်ပါသော နာယကကြီးခင်ဗျား။ ဥက္ကဋ္ဌကြီးခင်ဗျား။ ကျွန်တော်လေ့လာရေး ခရီးစဉ် ပူးပေါင်းကော်မတီသည် ထာဝရငြိမ်းချမ်းရေးကိုဦးတည်လျက် တိုင်းဒေသကြီးနဲ့ ပြည်နယ် (၁၄)ခု သို့ သွားရောက်ပြီး ဒေသခံပြည်သူများ ထိတွေ့ဆက်ဆံပြောဆို ဆွေးနွေးမှုများ ပြုခဲ့ကြပါ တယ်။ ထိုသို့ဒေသခံများနှင့် တွေ့ဆုံရာတွင် ဘာသာရေးကိစ္စများနဲ့ စပ်လျဉ်းပြီး တွေ့ကြုံ နေရ သည့် အခက်အခဲများနှင့် ဘာသာရေးဆိုင်ရာလုပ်ငန်းများ ဆောင်ရွက်ရာမှာလည်း မလိုလား အပ်သော နှောင့်နှေးကြန့်ကြာမှုများရှိကြောင်း တင်ပြဆွေးနွေးခဲ့ကြပါတယ်။ ၎င်းတို့၏ တင်ပြ ဆွေးနွေးချက်များကို လွှတ်တော်(၂)ရပ်မှ ပူးပေါင်းကော်မတီအဖွဲ့တို့က ညှိနှိုင်းတိုင်ပင်ပြီး ပထမအကြိမ် ပြည်ထောင်စုလွှတ်တော် စတုတ္ထပုံမှန်အစည်းအဝေးသို့ တင်ပြဆွေးနွေးရန် သဘောတူဆုံးဖြတ်ခဲ့ကြပါတယ်။ သို့ဖြစ်တဲ့အတွက် ယခု ကျွန်တော်က ယုံကြည်ကိုးကွယ်မှုနှင့် စပ်လျဉ်းသော ဘာသာ သာသနာဆိုင်ရာ အဆိုများကို လွှတ်တော်(၂)ရပ်မှ ပူးပေါင်းကော်မတီကိုယ်စား တင်ပြသွားမှာ ဖြစ်ပါတယ်။ ဥက္ကဋ္ဌကြီးခင်ဗျား။ နိုင်ငံတော်ဖွဲ့စည်းပုံအခြေခံဥပဒေပုဒ်မ ၃၅၂၊ ၃၆၂၊ ၃၆၃ တို့ တွင် နိုင်ငံတော်သည် တိုင်းရင်းသားများ ကိုးကွယ်သောဘာသာများကို အသိအမှတ်ပြုခြင်း၊ ကူညီစောင့်ရှောက်ခြင်းနှင့် ခွဲခြားမှုမပြုရဟု အတိအလင်း ဖော်ပြထားပါသည်။ သို့သော် အချို့သောတာဝန်ရှိသူများက လက်တွေ့အကောင်အထည်ဖော်ရာတွင် အခြေခံဥပဒေပါ ပြဋ္ဌာန်းချက် များအတိုင်း ကျင့်သုံးမှုအားနည်းပါသဖြင့် ဒေသခံပြည်သူများအနေဖြင့် ဘာသာရေးဆိုင်ရာ လုပ်ငန်းဆောင်ရွက်ရာတွင် ပြဿနာအခက်အခဲများ ဖြစ်ပေါ်စေခြင်းနှင့် အချို့သောသူများ တို့သည် ဘာသာရေးဆိုင်ရာ အထင်ကရ အထိန်းအမှတ်များကို မထီမဲ့မြင်ပြုခြင်း၊ ဘာသာရေးကို အကြောင်းပြုပြီး ခွဲခြားဆက်ဆံခြင်းများရှိခြင်းတို့ကြောင့် တိုင်းရင်းသားစည်းလုံးညီညွတ်ရေးကို အားနည်းစေပါသည်။ ဥက္ကဋ္ဌကြီးခင်ဗျား။ ၎င်းအပြင် ဘာသာရေးဆိုင်ရာ အဆောက်အဦများ ဆောက်လုပ် ခြင်း၊ ပြုပြင်မွမ်းမံခြင်း၊ ပြုပြင်ရန်နှင့် စပ်လျဉ်းသော ခွင့်ပြုမိန့်ရရန် ခက်ခဲခြင်းနှင့် နှောင့်နှေး ကြန့်ကြာခြင်းများ ရှိတတ်ပါသည်။ နိုင်ငံတော်မှ ဘာသာရေးဆိုင်ရာ ထောက်ပံ့ငွေများပေးရာ တွင်လည်း ဘာသာအသီးသီးတို့အား သင့်လျော်သလို အချိုးကျ ခံစားခွင့် ပေးသင့်သည်ဟု တင်ပြလာကြပါသည်။ ဥက္ကဋ္ဌကြီးခင်ဗျား။ ဒေသခံပြည်သူများ၏ အထက်ပါ တင်ပြချက်များသည် လက်တွေ့ကျပြီး အခြေခံ လူ့အဖွဲ့အစည်းအတွင်းမှာ ရှိနေသည့် ပကတိ အခြေအနေမှန်ဖြစ်ပြီး သဘောရိုးဖြင့် အပြုသဘော ဆွေးနွေး တင်ပြလာခြင်းဖြစ်ပါတယ်။ ဤဆွေးနွေးချက်များကို လက်တွေ့ ကူညီဖြေရှင်းနိုင်ရန်အတွက် ဒေသခံပြည်သူ များနဲ့ အနီးကပ်ရှိနေသော တိုင်းဒေသကြီး သို့မဟုတ် ပြည်နယ်အစိုးရများကသာ ကူညီ ဖြေရှင်းရန် အထိရောက်ဆုံးဖြစ်သည်ဟု သုံးသပ်ရပါသည်။ သို့မှသာ နိုင်ငံတော်ဖွဲ့စည်းပုံ အခြေခံဥပဒေတွင် ပြဋ္ဌာန်းထားသည့် နိုင်ငံသားများ၏ မူလအခွင့်အရေးနှင့် တာဝန် အနှစ်သာရ ပေါ်လွင်မှာ ဖြစ်ပါတယ်။ အကယ်၍ တင်ပြပါ အခက်အခဲများ ကြုံတွေ့လာမယ်ဆိုပါရင်လည်း တာဝန်ရှိသူများက အချိန်မီထိန်းသိမ်းညှိနှိုင်းပြီး လိုအပ်သည့် အရေးယူဆောင်ရွက်မှုများ ပြလုပ်နိုင်မည်ဖြစ်ပါသည်။ သို့ဖြစ်ပါ၍ ဒေသခံပြည်သူများ၏ လူမှုရေးဆိုင်ရာ ကိစ္စအဝဝတို့ကို ဆောင်ကြဉ်း နိုင်မယ်ဖြစ်ပြီး တိုင်းရင်းသားစည်းလုံးညီညွတ်မှုအား အထောက်အကူရရှိစေပါသည်ဟု သဘော ရရှိပါသည်။ ထို့ကြောင့် ဘာသာရေးဆိုင်ရာ လုပ်ငန်းများကို ဖွဲ့စည်းပုံခြေခံဥပဒေတွင် ပြဋ္ဌာန်းထားသည့် လုပ်ပိုင်ခွင့်များနဲ့အညီ တိုင်းဒေသကြီးနဲ့ ပြည်နယ်အစိုးရများ၏ အစီအမံဖြင့် စီမံခန့်ခွဲမှု ပြုနိုင်ပါရန် နာယကကြီးမှတစ်ဆင့် ပြည်ထောင်စုအစိုးရအား တိုက်တွန်းကြောင်း အဆိုကို ကော်မတီကိုယ်စား တင်သွင်းအပ်ပါသည်။ ကျေးဇူးတင်ပါသည်။ (ဩဘာသံများ)</speech>
<speech type="speaker">အဆိုကို ထောက်ခံမယ့်သူရှိပါက ဆောင်ရွက်ဖို့ ဖိတ်ခေါ်ပါတယ်</speech>
<speech><mp id="53">ဦးကံညွန့်၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၅)</mp>လေးစားအပ်ပါ သော အမျိုးသားလွှတ်တော် ဥက္ကဋ္ဌကြီးခင်ဗျား။ ဦးပေါ်လျှံလွင်၊ ချင်းပြည်နယ် မဲဆန္ဒနယ် အမှတ်(၉)၏ ဘာသာရေးဆိုင်ရာလုပ်ငန်း အစီအမံများကို ဖွဲ့စည်းပုံအခြေခံဥပဒေတွင် ပြဋ္ဌာန်း ထားသော လုပ်ပိုင်ခွင့်များနှင့်အညီ တိုင်းဒေသကြီး သို့မဟုတ် ပြည်နယ်အစိုးရများ၏ အစီအမံ ဖြင့် စီမံခန့်ခွဲခွင့်ပြု ပေးနိုင်ပါရန် ပြည်ထောင်စုအစိုးရအား တိုက်တွန်းကြောင်းအဆိုကို စစ်ကိုင်းတိုင်း ဒေသကြီး အမှတ်(၅)မှ ကျွန်တော် ဦးကံညွန့် မှ ထောက်ခံအပ်ပါတယ်ခင်ဗျား။</speech>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ ဦးပေါ်လျှံလွင် တင်သွင်းတဲ့ အဆိုကို လွှတ်တော်ကိုယ်စားလှယ် တစ်ဦးက ထောက်ခံသွားပါတယ်။ အဆိုမှာ ဘာသာရေးဆိုင်ရာလုပ်ငန်း အစီအမံများကို ဖွဲ့စည်းပုံအခြေခံဥပဒေတွင် ပြဋ္ဌာန်းထားသော လုပ်ပိုင်ခွင့်များနှင့်အညီ တိုင်းဒေသကြီး သို့မဟုတ် ပြည်နယ်အစိုးရများ၏ အစီအမံဖြင့် စီမံခန့်ခွဲခွင့် ပြုပေးနိုင်ပါရန် ပြည်ထောင်စုအစိုးရအား တိုက်တွန်းကြောင်း ဖြစ်ပါတယ်။ ဒါကြောင့် အဆိုကို လက်ခံဆွေးနွေးရန် သင့်၊ မသင့် လွှတ်တော်ရဲ့ ဆန္ဒရယူပါမယ်</speech>
<speech type="speaker">အဆိုကိုလက်ခံဆွေးနွေးဖို့ လွှတ်တော်ကိုယ်စားလှယ်များက သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">အဆိုကိုလက်ခံဆွေးနွေးဖို့ သဘောမတူတဲ့ လွှတ်တော်ကိုယ်စားလှယ်များ ရှိပါ သလားခင်ဗျား။ အဆိုကို လက်ခံဆွေးနွေးဖို့ သဘောမတူတဲ့ လွှတ်တော်ကိုယ်စားလှယ် မရှိတဲ့အတွက် ဦးပေါ်လျှံလွင် ရဲ့ အဆိုကို လက်ခံဆွေးနွေးရန် လွှတ်တော်က သဘောတူကြောင်း ကြေညာပါတယ်။(ဩဘာသံများ)</speech>
<speech type="speaker">ဦးပေါ်လျှံလွင် တင်သွင်းတဲ့အဆိုကို ဆွေးနွေးမယ့် လွှတ်တော်ကိုယ်စားလှယ်များ အစည်းအဝေး ရပ်နားတဲ့အခါ အမျိုးသားလွှတ်တော်ဌာန၊ ဒုတိယညွှန်ကြားရေးမှူးချုပ်ထံ အမည်စာရင်း ပေးပို့ ကြဖို့ ဖြစ်ပါတယ်။</speech>
</discussion>
<postface>
<title>အမျိုးသားလွှတ်တော် ဥက္ကဋ္ဌက အမျိုးသားလွှတ်တော် (၂၈)ရက်မြောက်နေ့ အစည်းအဝေး | ရပ်နားကြောင်းနှင့် (၂၉)ရက်မြောက်နေ့ အစည်းအဝေး ဆက်လက်ကျင်းပမည့်နေ့ရက်နှင့်အချိန်ကို ကြေညာခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များခင်ဗျား။ ယခု အမျိုးသား လွှတ်တော် ဆဋ္ဌမပုံမှန်အစည်းအဝေး (၂၈)ရက်မြောက်နေ့ အစီအစဉ်ကို ရပ်နားပါမယ်။ ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၂၉)ရက်မြောက်နေ့ ကျင်းပမယ့်နေ့ရက်နဲ့အချိန်ကို ကြိုတင်အသိပေးမည်ဖြစ်ကြောင်း ကြေညာပါတယ်။(ဩဘာသံများ)</speech>
<speech type="mc">အမျိုးသားလွှတ်တော် ဥက္ကဋ္ဌကြီး ပြန်လည်ထွက်ခွာပါပြီ ခင်ဗျား။</speech>
<speech type="mc">အားလုံး ထွက်ခွာနိုင်ပါပြီခင်ဗျား။</speech>
<p>ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၂၈)ရက်မြောက်နေ့ အစည်းအဝေးကို (၁၃၅၇) နာရီအချိန်တွင် ရပ်နားပါသည်။</p>
</postface>
</transcript>
</doc>
