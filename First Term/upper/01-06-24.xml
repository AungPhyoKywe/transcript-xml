<doc>
<docinfo>
<docno>01-06-24.xml</docno>
<pdf>01-06-24.pdf</pdf>
<term value='01'>ပထမအကြိမ်</term>
<session value='06' />
<sittingday value='24' />

<legislature value="upper">အမျိုးသားလွှတ်တော်</legislature>
<title>ပြည်ထောင်စုသမ္မတမြန်မာနိုင်ငံတော် ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၂၄)ရက်မြောက်နေ့မှတ်တမ်း</title>
<date value='08-03-2013'>၁၃၇၄ ခုနှစ်၊ တပို့တွဲလပြည့်ကျော် ၁၁ ရက် (၂၀၁၃ ခုနှစ်၊ မတ်လ ၈ ရက်) (သောကြာနေ့)</date>
</docinfo>
<transcript>
<preface>
<p>နေပြည်တော်ရှိ အမျိုးသားလွှတ်တော် အစည်းအဝေးခန်းမတွင် ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၂၄)ရက်မြောက်နေ့ အစီအစဉ်ကို နံနက် ၁၀းဝဝ နာရီ အချိန်၌ စတင်ကျင်းပပါသည်။ အမျိုးသားလွှတ်တော် ဥက္ကဋ္ဌ အဖြစ် ဦးခင်အောင်မြင့် က ဆောင်ရွက်ပြီး၊ အခမ်းအနားမှူးအဖြစ် ဦးသိန်းမော်၊ ညွှန်ကြားရေးမှူး လွှတ်တော်ရုံး က ဆောင်ရွက်ပါသည်။</p>
<title>အမျိုးသားလွှတ်တော်ဥက္ကဋ္ဌနေရာယူခြင်း</title>
<speech type="mc">အမျိုးသားလွှတ်တော် ကိုယ်စားလှယ်များ ခင်ဗျား။ ယခု အချိန်ကစပြီး ပြည်ထောင်စုသမ္မတမြန်မာနိုင်ငံတော် ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေးရဲ့ (၂၄)ရက်မြောက်နေ့ အစီအစဉ် စတင်ပါတော့မယ်</speech>
<speech type="mc">အမျိုးသားလွှတ်တော် ဥက္ကဋ္ဌကြီး ကြွရောက်လာပါပြီ ခင်ဗျား။ အမျိုးသားလွှတ်တော် ဥက္ကဋ္ဌ သည် ဥက္ကဋ္ဌ အတွက် သတ်မှတ်ထားသည့် စင်မြင့်ပေါ်သို့ ကြွရောက်နေရာယူပါသည်</speech>
<speech type="mc">အားလုံး ထိုင်နိုင်ကြပါပြီ ခင်ဗျား။</speech>
<title>အမျိုးသားလွှတ်တော် အစည်းအဝေး အထမြောက်ကြောင်းနှင့်စတင်ကျင်းပကြောင်း ကြေညာခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ ဒီကနေ့ ကျင်းပတဲ့ ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၂၄)ရက်မြောက် နေ့မှာ လွှတ်တော်အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက် ခွင့်ရှိတဲ့ ကိုယ်စားလှယ် ဦးရေ စုစုပေါင်း (၂၂၁)ဦးရှိပြီး ဒီကနေ့ အစည်းအဝေးကို (၁၈၄)ဦး တက်ရောက်ပါတယ်။ အစည်းအဝေးသို့ တက်ရောက်ခွင့်ရှိတဲ့ အမျိုးသားလွှတ်တော် ကိုယ်စားလှယ် ဦးရေ စုစုပေါင်း၏ (၈၃.၂၆) ရာခိုင်နှုန်းရှိပြီး တက်ရောက်တဲ့ ကိုယ်စားလှယ်ဦးရေဟာ အစည်းအဝေး အထမြောက်ရန်လိုအပ်တဲ့ ကိုယ်စားလှယ်ဦးရေ သုံးပုံတစ်ပုံထက်ကျော်လွန်တဲ့အတွက် အမျိုးသားလွှတ်တော်ဆိုင်ရာ ဥပဒေပုဒ်မ ၄၂ နဲ့ နည်းဥပဒေ ၂၀၊ နည်းဥပဒေခွဲ(ခ)တို့အရ အစည်းအဝေး အထမြောက်ကြောင်းနှင့် အမျိုးသားလွှတ်တော် ဆိုင်ရာနည်းဥပဒေ ၂၁၊ နည်းဥပဒေခွဲ (က) နဲ့ (ဂ)တို့အရ အစည်းအဝေး စတင်ကျင်းပကြောင်း ကြေညာပါတယ်။(ဩဘာသံများ)</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ အမျိုးသား လွှတ်တော်ဆိုင်ရာ နည်းဥပဒေ ၄ ၊ နည်းဥပဒေခွဲ(ခ)အရ ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေးရဲ့ (၂၄)ရက်မြောက်နေ့ အစီအစဉ်ကို လွှတ်တော်ကိုယ်စားလှယ်များထံ ကြို တင် ဖြန့်ဝေထားပြီး ဖြစ်ပါတယ်</speech>
<title>အမျိုးသားလွှတ်တော် ကိုယ်စားလှယ်များခွင့်ပန်ကြားခြင်း</title>
<speech type="speaker">ယနေ့ ခွင့်ပန်ကြားတဲ့ လွှတ်တော်ကိုယ်စားလှယ်များရဲ့ စာရင်းကို တင်ပြပါမယ်</speech>
<speech type="speaker">ဦးအောင်သန်း၊ မကွေး(၁၀)၊ ကိုယ်တိုင်ဆောင်ရွက်ရန်၊ ဦးသန်းဆွေ၊ မကွေး (၇)၊ ကိုယ်တိုင်ဆောင်ရွက်ရန်၊ ဦးဝင်းမောင်၊ မန္တလေး (၄)၊ မိသားစုကိစ္စ၊ ဦးသိန်းလှိုင်၊ စစ်ကိုင်း(၈)၊ အလုပ်ရုံဆွေးနွေးပွဲ၊ ဦးစောအုန်း၊ မွန်(၉)၊ နေမကောင်း၊ ဦးဇော်နိုင်ဦး၊ မွန်(၁၂)၊ မိသားစုကိစ္စ၊ ဦးနိန်းခင်းပေါင်၊ ချင်း(၇)၊ ကိုယ်တိုင်ဆောင်ရွက်ရန်၊ ဦးဇုန်လှယ်ထန်း၊ ချင်း(၂)၊ ကိုယ်တိုင်ဆောင်ရွက်ရန်၊ ဦးတင်မြ၊ စစ်ကိုင်း(၇)၊ အလုပ်ရုံဆွေးနွေးပွဲ၊ ဦးဘရန်ရှောင်၊ ကချင်(၃)၊ ကိုယ်တိုင်ဆောင်ရွက်ရန်၊ ဦးဂမ်ဆိုင်း၊ ကချင်(၂)၊ ကိုယ်တိုင်ဆောင်ရွက်ရန်၊ ဦးရှုမောင်၊ ရှမ်း(၈)၊ နေမကောင်း၊ ဗိုလ်မှူးကြီးအောင်ကျော်(တပ်မတော်)၊ အရေးကြီးတာဝန်၊ အစည်းအဝေးပြီးဆုံးသည် အထိ၊ ဦးဝင်းနိုင်ရန်၊ ပဲခူး(၅)၊ အမျိုးသမီးကျန်းမာရေးမကောင်းတို့ ဖြစ်ပါတယ်။ ယခုတင်ပြခဲ့တဲ့ ခွင့်ပန်ကြားချက်များအပေါ် ခွင့်ပြုဖို့ လွှတ်တော်က သဘောတူ ပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောတူတဲ့အတွက် ခွင့်ပန်ကြားချက်များကို လွှတ်တော်က ခွင့်ပြုကြောင်း ကြေညာပါတယ်။(ဩဘာသံများ)</speech>
<title>အမျိုးသားလွှတ်တော် ကိုယ်စားလှယ်များ အစည်းအဝေး တက်ရောက်မှုအခြေအနေကို မှတ်တမ်းတင်ခြင်း</title>
<speech type="speaker">လွှတ်တော် ကိုယ်စားလှယ်များ ခင်ဗျား။ ဒီကနေ့ ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၂၄)ရက်မြောက်နေ့ကို တက်ရောက်ခွင့်ရှိတဲ့ အမျိုးသားလွှတ်တော် ကိုယ်စားလှယ်ဦးရေမှာ (၂၂၁)ဦး၊ ယခင်ကခွင့်ပန်ကြားသဖြင့် ခွင့်ပြုထားသူ(၂၃)ဦး၊ ယနေ့ ခွင့်ပန်ကြားသဖြင့် ခွင့်ပြုထားသူ(၁၄)ဦးဖြစ်၍ လွှတ်တော်က ခွင့်ပြုထားသူ စုစုပေါင်း (၃၇)ဦး ဖြစ်ပြီး ခွင့်မဲ့ပျက်ကွက်သူမရှိပါ။ အမျိုးသားလွှတ်တော်ဆိုင်ရာ နည်းဥပဒေ ၄၊ နည်းဥပဒေခွဲ(ဂ)၊ နည်းဥပဒေခွဲငယ် (၂) အရ ယခု လွှတ်တော်ကိုယ်စားလှယ်များ အစည်းအဝေး တက်ရောက်မှုအခြေအနေ တင်ပြချက်ကို လွှတ်တော်ရဲ့ အတည်ပြုချက် ရယူပါမယ်။ အမျိုးသားလွှတ်တော် ကိုယ်စားလှယ်များ အစည်းအဝေး တက်ရောက်မှု အခြေအနေ တင်ပြချက်ကို လွှတ်တော်က အတည်ပြုပါသလားခင်ဗျား။</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က အတည်ပြုပါသည်။</p>
<speech type="speaker">လွှတ်တော်က အတည်ပြုတဲ့အတွက် အမျိုးသားလွှတ်တော် ကိုယ်စားလှယ်များ အစည်းအဝေးတက်ရောက်မှု အခြေအနေကို အမျိုးသားလွှတ်တော်က အတည်ပြုမှတ်တမ်းတင်ကြောင်း ကြေညာပါတယ်။(ဩဘာသံများ)</speech>
</preface>
<discussion>
<section value="Bill">	
<bill>
<title>အမျိုးသားလွှတ်တော် ဥပဒေကြမ်းကော်မတီဥက္ကဋ္ဌ သို့မဟုတ် ယင်းက တာဝန်ပေးအပ်သည့် ပုဂ္ဂိုလ်က ပြည်သူ့လွှတ်တော်က ပြင်ဆင်ချက်ဖြင့် ပေးပို့လာသော နိုင်ငံခြားရင်းနှီးမြှုပ်နှံမှု နည်းဥပဒေများနှင့် စပ်လျဉ်း၍ ဥပဒေကြမ်းကော်မတီ၏ အစီရင်ခံစာကို ဖတ်ကြားရှင်းလင်းခြင်း</title>
<speech type="speaker">အစီအစဉ်(၅)ကို ဆောင်ရွက်ပါတယ်။ အမျိုးသားလွှတ်တော် ကိုယ်စားလှယ်များ ခင်ဗျား။ အမျိုးသားစီမံကိန်းနှင့် စီးပွားရေးဖွံ့ဖြိုးတိုးတက်မှုဝန်ကြီးဌာနမှ ထုတ်ပြန်တဲ့ နိုင်ငံခြားရင်းနှီးမြှုပ်နှံမှု နည်းဥပဒေများနှင့်စပ်လျဉ်း၍ ပြည်သူ့လွှတ်တော် က ပြင်ဆင်ချက်ဖြင့် အမျိုးသားလွှတ်တော်သို့ ပေးပို့လာပါတယ်</speech>
<speech type="speaker">ပြည်သူ့လွှတ်တော်၏ ပြင်ဆင်ချက်နှင့် စပ်လျဉ်း၍ ဥပဒေကြမ်းကော်မတီရဲ့ အစီရင်ခံစာကို ဖတ်ကြားရှင်းလင်းတင်ပြဖို့ ဖြစ်ပါတယ်။</speech>
<speech><mp id="98">ဦးဝင်းမောင် (ဥပဒေကြမ်းကော်မတီအဖွဲ့ဝင်)</mp>လေးစားအပ်ပါသော အမျိုးသား လွှတ်တော်ဥက္ကဋ္ဌကြီး ခင်ဗား။ ကျွန်တော်ကတော့ မန္တလေးတိုင်းဒေသကြီး မဲဆန္ဒနယ်မြေ အမှတ်(၂)မှ အမျိုးသားလွှတ်တော်ကိုယ်စားလှယ်၊ အမျိုးသားလွှတ်တော် ဥပဒေကြမ်းကော်မတီမှ ကော်မတီအဖွဲ့ဝင် ဦးဝင်းမောင် ဖြစ်ပါတယ်။ ကျွန်တော် ဥပဒေကြမ်းကော်မတီ ဥက္ကဋ္ဌ၏ တာဝန်ပေးအပ်ချက်အရ အမျိုးသားလွှတ်တော် ဥပဒေကြမ်းကော်မတီ၏ နိုင်ငံခြားရင်းနှီး မြှုပ်နှံမှုနည်းဥပဒေအပေါ် စိစစ်တင်ပြသည့် အစီရင်ခံစာကို ဖတ်ကြားရှင်းလင်းမှာ ဖြစ်ပါ တယ် ခင်ဗျား။ လေးစားအပ်ပါသော အမျိုးသားလွှတ်တော်ဥက္ကဋ္ဌကြီး ခင်ဗျား။ ဒီအစီရင်ခံစာမှာ စာအမှတ်၊ ၁/ အမ(ကော်မတီ-၁)၁/၂၀၁၃-၂၈၊ ရက်စွဲ၊ ၂၀၁၃ ခုနှစ်၊ မတ်လ ရက် ၁။ ပြည်သူ့လွှတ်တော်က (၂၁-၂-၂၀၁၃)ရက်နေ့က ပြင်ဆင်ချက်များဖြင့် ပေးပို့လာ သည့် နိုင်ငံခြားရင်းနှီးမြှုပ်နှံမှုနည်းဥပဒေများအပေါ် ဆွေးနွေးရန် အမည်စာရင်းပေးပို့ထား သည့် အမျိုးသားလွှတ်တော်ကိုယ်စားလှယ်များဖြစ်သော ဒေါက်တာခင်ရွှေနှင့် ဦးနေဝင်းထွန်း၊ မြန်မာနိုင်ငံရင်းနှီးမြှုပ်နှံမှုကော်မရှင်မှ တာဝန်ရှိသူတို့ကို ဖိတ်ခေါ်၍ (၂၇-၂-၂၀၁၃)ရက် နေ့တွင် အမျိုးသားလွှတ်တော်၊ ဥပဒေကြမ်းကော်မတီသည် ညှိနှိုင်းအစည်းအဝေး ပြုလုပ်ခဲ့ ပါသည်။ လေ့လာတွေ့ရှိချက်များ ၂။ အမျိုးသားလွှတ်တော်၊ ဥပဒေကြမ်းကော်မတီသည် ပြည်သူ့လွှတ်တော်က ပြင်ဆင်ချက် ၄၅ ချက်၊ ပယ်ဖျက် ၁၁ ချက်၊ ဖြည့်စွက် ၁၀ ချက်ဖြင့် ပေးပို့လာခဲ့ပြီး ပြည်သူ့ လွှတ်တော်၏ ပြင်ဆင်အတည်ပြုချက် အပေါ် နည်းဥပဒေ ၂၀ ပြင်ဆင်ချက်မှ လွဲ၍ ကျန်နည်းဥပဒေ ပြင်ဆင်ချက်များ၊ ဖြည့်စွက်ချက်များ၊ ပယ်ဖျက်သည့် အချက်များကို ဥပဒေကြမ်းကော်မတီက သဘောတူပါသည်။ ဦးနေဝင်းထွန်း ကလည်း ယင်းနည်းဥပဒေ ၂၀ အပေါ် သဘောမတူကြောင်း ဆွေးနွေးပါသည်။ နည်းဥပဒေ ၂၀ ပါ မူလ ပြဋ္ဌာန်းချက် ဖြစ်သည့် နိုင်ငံခြားသားသည် တားမြစ်သည့်လုပ်ငန်း သို့မဟုတ် ကန့်သတ်သည့် လုပ်ငန်းများကို နိုင်ငံသားနှင့် ဖက်စပ်လုပ်ကိုင်ပါက နိုင်ငံခြားမတည်ရင်းနှီးငွေ အချိုးသည် စုစုပေါင်း ရင်းနှီးမြှုပ်နှံမှု ၈၀ ရာခိုင်နှုန်းထက်မကျော်လွန်စေရ ဟူသော စာသားအစား ပြည်သူ့လွှတ်တော်က နိုင်ငံခြားသားသည် တားမြစ်သည့်လုပ်ငန်း သို့မဟုတ် ကန့်သတ်သည့် လုပ်ငန်းများကို နိုင်ငံသားနှင့်ဖက်စပ်လုပ်ကိုင်ပါက နိုင်ငံခြားမတည် ရင်းနှီးငွေရင်းအချိုးသည် စုစုပေါင်း ရင်းနှီးမြှုပ်နှံမှု ၄၉ ရာခိုင်နှုန်းထက် မကျော်လွန်စေရ ဟု ပြင်ဆင်ချက်မှာ နိုင်ငံခြားရင်းနှီးမြှုပ်နှံမှု ဥပဒေပုဒ်မ ၁၀၊ ပုဒ်မခွဲ(က)၊ ပုဒ်မခွဲငယ်(၄) အရ နည်းဥပဒေ ပြဌာန်းသည့် အချိုးအတိုင်း အဆိုပြု နိုင်သည်မှာ မှန်သော်လည်း ဥပဒေသည် နိုင်ငံခြား ရင်းနှီးမြှုပ်နှံမှုနည်းဥပဒေများ ဖြစ်သဖြင့် နိုင်ငံခြားသားကိုဆွဲဆောင်မှုရှိစေရန် ပြင်ဆင်ချက် မပြုဘဲ မူလပြဋ္ဌာန်းချက်အတိုင်း ထားရှိသင့်ကြောင်း တွေ့ရှိရပါသည်။ ၃။ ထို့နောက် ဦးနေဝင်းထွန်းက နည်းဥပဒေ ၃၊ နည်းဥပဒေခွဲ(စ)၏ အောက်တွင် နိုင်ငံသားများ လုပ်ကိုင်ဆောင်ရွက်လျက်ရှိသည့် အသေးစား၊ အလတ်စား လုပ်ငန်းများ တိုးတက်မှုရှိရန်အတွက် နည်းဥပဒေခွဲ(ဆ)အဖြစ် နိုင်ငံသားများ လုပ်ကိုင်ဆောင်ရွက်ခွင့် ရှိသည့် အသေးစားနှင့် အလတ်စား စီးပွားရေးလုပ်ငန်းများအတွက် နည်းပညာနှင့် အရင်းအနှီး တိုးတက်မြင့်မားရေးကို အထောက်အကူပြုစေသည့် လုပ်ငန်းဖြစ်ခြင်း ဟု ထပ်မံဖြည့်စွက်သင့်ကြောင်း ဆွေးနွေးရာ ကော်မတီက သဘောတူခဲ့ပါသည်။ ၄။ ထို့နောက် ဒေါက်တာခင်ရွှေက နည်းဥပဒေ ၅၉ သည် နိုင်ငံခြားရင်းနှီးမြှုပ်နှံမှု ဥပဒေ ပုဒ်မ၃၂ နှင့် လိုက်လျောညီစေရန်အတွက် လက်ရှိ နည်းဥပဒေ ၅၉ပါ သဘာေးဒဏ်ကျရောက်ခြင်း၊ မငြိမ်သက်မှု ဖြစ်ပွားခြင်း၊ အဓိကရုဏ်း ဖြစ်ပေါ်ခြင်း၊ ဆန္ဒပြမှု ပေါ်ပေါက်ခြင်း၊ နိုင်ငံတော်အရေးပေါ်အခြေအနေဖြစ်ပွား ခြင်း၊ လက်နက်ကိုင်ဆန့်ကျင်မှု ဖြစ်ပေါ်ခြင်း၊ ဆူပူသောင်းကျန်းမှုပေါ်ပေါက်ခြင်း၊ စစ်မက်ဖြစ်ပွားခြင်း စသည့် မလွန်ဆန် နိုင်သော အကြောင်းကိစ္စများ ဖြစ်ပေါ်ခြင်းကြောင့်မှတစ်ပါး တည်ဆောက်မှု ကာလ တိုးမြှင့် သတ်မှတ်ခြင်းကို တစ်ကြိမ်ထက် ပိုမို၍ ခွင့်မပြုရ။ စာသားအစား သဘာဝဘေး ဒဏ်ကျ ရောက်ခြင်း၊ မငြိမ်သက်မှုဖြစ်ပွားခြင်း၊ အဓိကရုဏ်း ဖြစ်ပေါ်ခြင်း၊ ဆန္ဒပြမှုပေါ်ပေါက်ခြင်း၊ နိုင်ငံတော် အရေးပေါ် အခြေအနေဖြစ်ပွားခြင်း၊ လက်နက်ကိုင်ဆန့်ကျင်မှုဖြစ်ပေါ်ခြင်း၊ ဆူပူသောင်းကျန်းမှု ပေါ်ပေါက်ခြင်း၊ စစ်မက်ဖြစ်ပွားခြင်းစသည့် မလွန်ဆန်နိုင်သော အကြောင်းကိစ္စများ ဖြစ်ပေါ်ခြင်းကြောင့်မှတစ်ပါး တည်ဆောက်မှုကာလတိုးမြှင့် သတ်မှတ် ခြင်းကို နှစ်ကြိမ်ထက် ပိုမို၍ခွင့်မပြုရ ဟု နိုင်ငံခြားရင်းနှီးမြှုပ်နှံမှု ဥပဒေပုဒ်မ ၃၂ နှင့် အညီ ပြင်ဆင်သင့်ကြောင်း ဆွေးနွေးခဲ့ရာ ကော်မတီက သဘောတူခဲ့ပါသည်။ ၅။ ထို့အပြင် နည်းဥပဒေ ၆၁ တွင် ဖော်ပြထားသည့် မူလခွင့်ပြု သည့် တည်ဆောက်မှု ကာလ သို့မဟုတ် ထပ်မံတိုးမြှင့်သည့် တည်ဆောက်မှုကာလအတွင်း တည်ဆောက်မှု လုပ်ငန်း ပြီးပြတ်ခြင်းမရှိလျှင် ကော်မရှင်သည် ရင်းနှီးမြှုပ်နှံ သူအား ထုတ်ပေးထားသည့် ခွင့်ပြုမိန့်ကို ပြန်လည်ရုပ်သိမ်းရမည်။ ယင်းသို့ ပြန်လည်ရုပ်သိမ်းခြင်းကြောင့် နစ်နာကြေး ဖြစ်စေ၊ လျော်ကြေးဖြစ်စေ၊ အခြားငွေကြေးတစ်ရပ်ရပ်ဖြစ်စေ ရင်းနှီးမြှုပ်နှံသူအား ပြန်လည်ထုတ်ပေးခြင်းပြုရန်မလို ဟူသော လက်ရှိစာသားကို ကျစ်လျစ်ပြီး ပိုမို အဓိပ္ပာယ် ပြည့်စုံစေရန်အတွက် မူလခွင့်ပြု သည့် တည်ဆောက်မှုကာလ သို့မဟုတ် ထပ်မံတိုးမြှင့်သ��့် တည်ဆောက်မှုကာလအတွင်း တည်ဆောက်မှုလုပ်ငန်းပြီးပြတ်ခြင်းမရှိလျှင် ကော်မရှင်သည် ရင်းနှီးမြှုပ်နှံ သူအား ထုတ်ပေးထားသည့် ခွင့်ပြု မိန့်ကို ပြန်လည်ရုပ်သိမ်းရမည်။ ရင်းနှီး မြှုပ်နှံသူသည် ယင်းသို့ ပြန်လည်ရုပ်သိမ်းခြင်းကြောင့် နစ်နာကြေး ဖြစ်စေ၊ လျော်ကြေး ဖြစ်စေ၊ အခြားငွေကြေး သို့မဟုတ် အခွင့်အရေး တစ်ရပ်ရပ်ဖြစ်စေ ပြန်လည်တောင်းခံ ပိုင်ခွင့်မရှိစေရဟုပြင်ဆင်ဖြည့်စွက်သင့်ကြောင်းညှိနှိုင်း သဘောတူညီချက် ရရှိခဲ့ပါသည်။ ၆။ ဒေါက်တာခင်ရွှေက နိုင်ငံခြားရင်းနှီးမြှုပ်နှံမှုနည်းဥပဒေ ၆ရ တွင် အစုရှယ်ယာ အားလုံးကို လွှဲပြောင်းရောင်းချခြင်းသည် နိုင်ငံခြားရင်းနှီးမြှုပ်နှံမှု ဥပဒေပါ ရင်းနှီးမြှုပ်နှံ သူ ၏ တာဝန်နှင့်အခွင့်အရေး များအခန်း၊ ပုဒ်မ ၁၇၊ ပုဒ်မခွဲ(၅)၊ ပုဒ်မ ၁၈၊ ပုဒ်မခွဲ(ခ)တို့နှင့် ကိုက်ညီမှုမရှိသဖြင့် နည်းဥပဒေ ၆ရ အား ပယ်ဖျက်သင့်ကြောင်း ဆွေးနွေးရာ ဥပဒေကြမ်း ကော်မတီကညှိနှိုင်း သဘောတူခဲ့ပါသည်။ ၇။ ထို့အတူ နည်းဥပဒေ ၇၄ ရှိ အစုရှယ်ယာ အချို့ကို လွှဲပြောင်းရောင်းချ ခြင်းသည်လည်း နိုင်ငံခြားရင်းနှီးမြှုပ်နှံမှုဥပဒေပါ ရင်းနှီးမြှုပ်နှံသူ၏ တာဝန်နှင့် အခွင့်အရေး များအခန်း၊ ဥပဒေပုဒ်မ ၁၇၊ ပုဒ်မခွဲ (ည)၊ ပုဒ်မ ၁၈၊ ပုဒ်မခွဲ(ခ)တို့နှင့် ကိုက်ညီမှုမရှိသဖြင့် နည်းဥပဒေ ၇၄ ကိုလည်း ပယ်ဖျက်သင့်ကြောင်းဆွေးနွေးရာ ဥပဒေကြမ်းကော်မတီက ညှိနှိုင်း သဘောတူခဲ့ပါသည်။ ၈။ ဆက်လက်၍ ဒေါက်တာခင်ရွှေက နိုင်ငံခြားရင်းနှီးမြှုပ်နှံမှုနည်းဥပဒေ ၁၀၀ ပါ ဖော်ပြချက်သည် နိုင်ငံခြားရင်းနှီးမြှုပ်နှံမှု ဥပဒေပုဒ်မ ၃၂ နှင့် ကိုက်ညီမှုရှိစေရန် ကော်မရှင်သည် နည်းဥပဒေ ၉၉ အရ ရင်းနှီးမြှုပ်နှံသူအား မြေငှားရမ်း ခွင့်ပြုထားသော သက်တမ်းကုန်ဆုံးပြီးနောက် ရင်းနှီးမြှုပ်နှံသူက ဆက်လက်လုပ်ကိုင်လိုသည့်အခါ မြေ ငှားရမ်းခွင့်ရှိသူ သို့ မဟုတ် မြေအသုံးပြုခွင့်ရသူမှ သဘောတူညီချက်ရရှိပြီးလျှင် ရင်းနှီး မြှုပ်နှံမှုပမာဏနှင့် လုပ်ငန်းအမျိုးအစားအပေါ် မူတည်၍ သက်တမ်းတိုးခွင့်ကို ၁၀ နှစ်အထိ တစ်ဆက်တည်း နှစ်ကြိမ်တိုးမြှင့်ရန် ခွင့်ပြုနိုင်သည်ဟူသော စာသားအစား ကော်မရှင် သည် နိုင်ငံခြားရင်းနှီးမြှုပ်နှံမှုဥပဒေ ပုဒ်မ ၃၁ အရ ခွင့်ပြုထားသော သက်တမ်း ကုန်ဆုံးပြီးနောက် ဆက်လက်လုပ်ကိုင်လိုသော ရင်းနှီးမြှုပ်နှံသူအား ရင်းနှီးမြှုပ်နှံမှု ပမာဏ နှင့် လုပ်ငန်းအမျိုးအစားပေါ် မူတည်၍ တစ်ဆက်တည်း သက်တမ်းတိုးခွင့် ၁၀ နှစ်နှင့် ယင်းသက်တမ်းကုန်ဆုံးပြီး ထပ်မံ၍ ၁၀ နှစ် သက်တမ်းတိုးမြှင့်ပေးနိုင်သည်ဟု ပြင်ဆင် ဖြည့်စွက်သင့်ကြောင်း ဆွေးနွေးတင်ပြရာ ကော်မတီက သဘောတူခဲ့ပါသည်။ ၉။ ထို့နောက် နိုင်ငံခြားရင်းနှီးမြှုပ်နှံမှုနည်းဥပဒေ ၁၀၅ တွင် ပါရှိသော ရင်းနှီး မြှုပ်နှံသူသည် နိုင်ငံသားများလုပ်ကိုင်ခွင့်ရရှိထားသည့် လယ်ယာမြေယာများတွင် လယ်ယာ သီးနှံစိုက်ပျိုးထုတ်လုပ်သည့် စီးပွားရေးလုပ်ငန်းဆောင်ရွက်ရန်အတွက် သီးနှံရာသီအလိုက် အကျိုးတူ ပူးပေါင်းဆောင်ရွက်သည့် ကန်ထရိုက် လယ်ယာစနစ်ကို နိုင်ငံသားရင်းနှီးမြှုပ်နှံ သူနှင့် ဖက်စပ်စနစ်ဖြင့်သာ ဆောင်ရွက်ခွင့်ရှိသည် ဟူသော စာသားအစား နည်းဥပဒေ ၁၀၆ တွင် ုံးစွဲထားသည့် အရေးအသားအသုံးအနှုန်းနှင့် ဆီလျော်ညီညွတ်မှုရှိစေရန် အတွက် ရင်းနှီးမြှုပ်နှံသူသည် နိုင်ငံသားများ လုပ်ကိုင်ခွင့် ရရှိထားသည့် မြေယာများတွင် သီးနှံစိုက်ပျိုးထုတ်လုပ်သည့် စီးပွားရေးလုပ်ငန်း ဆောင်ရွက်ရန်အတွက် သီးနှံရာသီအလိုက် အကျိုးတူပူးပေါင်းဆောင်ရွက်သည့် ကန်ထရိုက်စနစ်ကို နိုင်ငံသားရင်းနှီးမြှုပ်နှံသူနှင့် ဖက်စပ်စနစ် ဖြင့်သာ ဆောင်ရွက်ခွင့်ရှိသည်ဟု ပြင်ဆင်ဖြည့်စွက်သင့်ကြောင်း ဆွေးနွေးရာ ကော်မတီက သဘောတူခဲ့ပါသည်။ ၁၀။ ထို့အပြင် နိုင်ငံခြားရင်းနှီးမြှုပ်နှံမှုနည်းဥပဒေ ၁၁၄ ကို ရေးထုံးမှန်ကန် ကျစ်လစ် စေရန်အတွက် မြေငှားရမ်းခ နှုန်းထားသတ်မှတ်ရာတွင် ငှားရမ်းမည့်ကာလအတွက် စတင် ငှားရမ်းမည့် နေ့ရက်မှစ၍ ၃၆၅ ရက်အတွက် တစ်ကြိမ် ပေးချေရမည့်နှုန်းထားကို အခြေခံ တွက်ချက် ငှားရမ်းရမည် ဟူသော စာသားအစား မြေငှားရမ်းခ နှုန်းထားသတ်မှတ်ရာတွင် ငှားရမ်းမည့်ကာလအတွက် စတင်ငှားရမ်းမည့် နေ့ရက်မှစ၍ ၃၆၅ ရက်အတွက် ပေးချေရ မည့်နှုန်းထားကို အခြေခံတွက်ချက် ငှားရမ်းရမည် ဟု ပြင်ဆင်သင့်ကြောင်း ဆွေးနွေးရာကော်မတီက သဘောတူခဲ့ပါသည်။ ၁၁။ ဆက်လက်၍ ဒေါက်တာခင်ရွှေက နည်းဥပဒေ ၁၂၁ ပါ ပြဋ္ဌာန်းချက်များသည် နိုင်ငံခြားရင်းနှီး မြှုပ်နှံမှုဥပဒေ ရင်းနှီးမြှုပ်နှံ သူ၏ တာဝန်နှင့်အခွင့်အရေးများအခန်းတွင် ပါရှိသည့် ပုဒ်မ ၁၇၊ ပုဒ်မခွဲ(ဆ) နှင့် ညီညွတ်မှုမရှိသဖြင့် ပြည်သူ့ လွှတ်တော်၏ ပြင်ဆင် အတည်ပြုချက်နည်းဥပဒေ ၁၂၁ ပါ ခွင့်ပြုခြင်းမရှိလျှင် အစားထိုးစီစဉ်ပေးသည့် နေရာသို့ပြောင်းရွှေ့ရမည် စာသားအစား ဥပဒေပုဒ်မ ၁ရ ၊ ပုဒ်မခွဲ(ဆ)နှင့်ညီညွတ်စေရန် ဆက်လက် လုပ်ကိုင်ခွင့်မရရှိလျှင် ရင်းနှီးမြှုပ်နှံသူက ရွေးချယ်တင်ပြသည့်နေရာတစ်ခုကို အစားထိုး ခွင့်ပြုပေးရမည် ဟုပြင်ဆင်သင့်ကြောင်း ဆွေးနွေးရာ ညှိနှိုင်းသဘောတူခဲ့ပါသည်။ ၁၂။ ဒေါက်တာခင်ရွှေက နိုင်ငံခြားရင်းနှီးမြှုပ်နှံမှုနည်းဥပဒေ ၂၀ ပါ နိုင်ငံခြားသား သည် တားမြစ်သည့်လုပ်ငန်း သို့ မဟုတ် ကန့်သတ်သည့်လုပ်ငန်းများကို နိုင်ငံသားနှင့် ဖက်စပ်လုပ်ကိုင်ပါက နိုင်ငံခြား မတည်ငွေရင်း အချိုးသည် စုစုပေါင်း ရင်းနှီးမြှုပ်နှံမှု ၄၉ ရာခိုင်နှုန်းထက် မကျော်လွန်စေရ ဟု ပြည်သူ့ လွှတ်တော်၏ ပြင်ဆင်အတည်ပြုချက်ကို ထောက်ခံကြောင်း ဆွေးနွေးပါသည်။ ဥပဒေကြမ်းကော်မတီက နိုင်ငံခြားမတည် ရင်းနှီးငွေ အချို့နှင့် စပ်လျဉ်း၍ အမျိုးသားလွှတ်တော်ဥပဒေကြမ်းကော်မတီ၊ ဦးနေဝင်းထွန်း နှင့် ပြည်သူ့ လွှတ်တော်၏ ပြင်ဆင်အတည်ပြုချက်တို့မှာ ကွဲလွဲမှုရှိနေသဖြင့် ပြည်ထောင်စု လွှတ်တော်၌သာ အဆုံးအဖြတ်ရယူရမည့် ကိစ္စဖြစ်ကြောင်း ဆွေးနွေးခဲ့ပါသည်။ ၁၃။ ထို့ အပြင် ဒေါက်တာခင်ရွှေက ပြည်သူ့လွှတ်တော်မှပြင်ဆင်ထားသည့် နိုင်ငံခြား ရင်းနှီးမြှုပ်နှံမှုနည်းဥပဒေ ၁၂၃ ကိုလည်းကောင်း၊ နည်းဥပဒေ ၁၂၆ ကို ပယ်ဖျက်ခြင်းကို လည်းကောင်း သဘောတူကြောင်း ဆွေးနွေးကြပါသည်။ ကော်မတီ၏ သဘောထားမှတ်ချက် ၁၄။ အမျိုးသားလွှတ်တော်၊ ဥပဒေကြမ်းကော်မတီသည် ပြည်သူ့လွှတ်တော်က ပြင်ဆင်ချက်များ ဖြင့် ပေးပို့လာသော နိုင်ငံခြားရင်းနှီးမြှုပ်နှံမှု နည်းဥပဒေများတွင် နည်းဥပဒေ ၃၊ နည်းဥပဒေခွဲ (ဆ)ကို အသစ် ဖြည့်စွက်ခြင်း၊ နည်းဥပဒေ ၅၉၊ ၆၁၊ ၁၀၀၊ ၁၀၅၊ ၁၁၄ နှင့် ၁၂၁ တို့ကို ပြင်ဆင်ဖြည့်စွက်ခြင်းနှင့် နည်းဥပဒေ ၆၇၊ ၇၄ တို့ကို ပယ်ဖျက်ခြင်းပြုပြီး နည်းဥပဒေ ၂၀ ကို မူလပြဋ္ဌာန်းချက်အတိုင်းထားရှိရန် ဆွေးနွေးအတည်ပြု ခဲ့ပါသည်။ ၁၅။ နိုင်ငံခြားရင်းနှီးမြှုပ်နှံမှုနည်းဥပဒေများနှင့်စပ်လျဉ်း၍ အမျိုးသားလွှတ်တော် ဥပဒေကြမ်းကော်မတီနှင့် လွှတ်တော်ကိုယ်စားလှယ် ၂ ဦးတို့၏ ဆွေးနွေးညှိနှိုင်းသဘောတူ ပြင်ဆင်ဖြည့်စွက်ပြီးဖြစ်သည့် နည်းဥပဒေများကို အမျိုးသားလွှတ်တော်က အတည်ပြု နိုင်ပါရန်နှင့် လွှတ်တော်နှစ်ရပ်ကြား သဘောကွဲလွဲသည့် နည်းဥပဒေ ပြဋ္ဌာန်းချက်များကို ပြည်ထောင်စုလွှတ်တော်တွင် ဆွေးနွေးဆုံးဖြတ်သွားသင့်ကြောင်း အစီရင်ခံတင်ပြအပ်ပါအမျိုးသားလွှတ်တော်ဥပဒေကြမ်းကော်မတီ</speech>
<title>အမျိုးသားလွှတ်တော်ဥက္ကဋ္ဌက ပြည်သူ့လွှတ်တော်က ပြင်ဆင်ချက်ဖြင့် ပေးပို့လာသော နိုင်ငံခြားရင်းနှီးမြှုပ်နှံမှု နည်းဥပဒေများကို အတည်ပြုရန် အမျိုးသားလွှတ်တော်၏အဆုံးအဖြတ်ရယူခြင်း</title>
<speech type="speaker">အမျိုးသားလွှတ်တော်ကိုယ်စားလှယ်များ ခင်ဗျား။ ပြည်သူ့လွှတ်တော်က ပြင်ဆင်ချက်ဖြင့် ပေးပို့လာသော နိုင်ငံခြားရင်းနှီးမြှုပ်နှံမှု နည်းဥပဒေများနှင့် စပ်လျဉ်း၍ အမျိုးသားလွှတ်တော် ဥပဒေကြမ်းကော်မတီက ပြင်ဆင်ထားတဲ့အတိုင်း တစ်ပိုဒ်ချင်းစီအလိုက် အတည်ပြုရန် လွှတ်တော်၏ သဘောထား ရယူပါမယ်</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ဖြည့်စွက်ချက်အခန်း(၂)၊ နည်းဥပဒေ ၃၊ နည်းဥပဒေခွဲ (ဆ) နိုင်ငံသားများ လုပ်ကိုင်ဆောင်ရွက်နိုင်သည့် အသေးစားနှင့် အလတ်စား စီးပွားရေးလုပ်ငန်းများအတွက် နည်းပညာနှင့်အရင်းအနှီး တိုးတက်မြင့်မားရေးကို အထောက်အကူ ပြု စေသည့် လုပ်ငန်းဖြစ်ခြင်း ဟု ဖြည့်စွက်ထားပါတယ်။ ဒီ ဖြည့်စွက်ချက်ကို သဘောတူလျှင် တူတယ်လို့ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူ ရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် အခန်း(၂)၊ နည်းဥပဒေ ၃၊ နည်းဥပဒေခွဲ(ဆ) ဖြည့်စွက်ချက် အတည်ဖြစ်သည်။ ဖြည့်စွက်ချက် အတည်ဖြစ်တဲ့အတွက် အခန်း(၂)၊ နည်းဥပဒေ ၃၊ နည်းဥပဒေခွဲ(ဆ) သည် ဤနည်းဥပဒေ၏ အစိတ်အပိုင်း ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ပြင်ဆင်ချက် - အခန်း(၃)၊ နည်းဥပဒေ ၂ခန်း(၃)၊ နည်းဥပဒေ ၂၀ အား မူလပြဋ္ဌာန်းချက်အတိုင်း ထားရှိရန် ပြင်ဆင်ထား ပါတယ်။ ဒီပြင်ဆင်ချက်ကို သဘောတူလျှင် တူတယ်လို့ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က သဘောတူပါသည်။</p>
<speech type="speaker">သဘောမတူတဲ့သူ ရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် ပြင်ဆင်ချက် အတည်ဖြစ်သည်။ ပြင်ဆင်ချက် အတည်ဖြစ်တဲ့အတွက် အခန်း(၃)၊ နည်းဥပဒေ ၂၀ သည် ဤနည်းဥပဒေ၏ အစိတ်အပိုင်း ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ပြင်ဆင်ချက် - အခန်း(၁၀)၊ နည်းဥပဒေ ၅၉၊ ၆၁ ၅၉။ သဘာဝဘေးဒဏ် ကျရောက်ခြင်း၊ မငြိမ်သက်မှုဖြစ်ပွားခြင်း၊ အဓိကရုဏ်း ဖြစ်ပေါ်ခြင်း၊ ဆန္ဒပြမှု ပေါ်ပေါက်ခြင်း၊ နိုင်ငံတော် အရေးပေါ်အခြေအနေ ဖြစ်ပွားခြင်း၊ လက်နက်ကိုင် ဆန့်ကျင်မှု ဖြစ်ပေါ်ခြင်း၊ ဆူပူသောင်းကျန်းမှုပေါ်ပေါက်ခြင်း၊ စစ်မက်ဖြစ်ပွားခြင်း စသည့် မလွန်ဆန်နိုင်သောအကြောင်းကိစ္စများ ဖြစ်ပေါ်ခြင်းကြောင့်မှတစ်ပါး တည်ဆောက်မှု ကာလ တိုးမြှင့်သတ်မှတ်ခြင်းကို နှစ်ကြိမ် ထက်ပို၍ ခွင့်မပြုရ ၆၁။ မူလခွင့်ပြု သည့် တည်ဆောက်မှုကာလ သို့မဟုတ် ထပ်မံတိုးမြှင့်သည့် တည်ဆောက်မှု ကာလအတွင်း တည်ဆောက်မှုလုပ်ငန်း ပြီးပြတ်ခြင်းမရှိလျှင် ကော်မရှင်သည် ရင်းနှီးမြှုပ်နှံသူအား ထုတ်ပေးထားသည့် ခွင့်ပြု မိန့်ကို ပြန်လည်ရုပ်သိမ်းရမည်။ ရင်းနှီးမြှုပ်နှံသူသည် ယင်းသို့ ပြန်လည်ရုပ်သိမ်းခြင်းကြောင့် နစ်နာကြေးဖြစ်စေ၊ လျော်ကြေးဖြစ်စေ၊ အခြားငွေကြေး သို့မဟုတ် အခွင့်အရေး တစ်ရပ်ရပ်ဖြစ်စေ ပြန်လည်တောင်းခံပိုင်ခွင့် မရှိစေရ ဟု ပြင်ဆင်ထားပါတယ်။ ဒီပြင်ဆင်ချက်ကို သဘောတူလျှင် တူတယ်လို့ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူ ရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် အခန်း(၁၀)၊ နည်းဥပဒေ ၅၉၊ ၆၁ ပြင်ဆင်ချက် အတည်ဖြစ်သည်။ ပြင်ဆင်ချက် အတည်ဖြစ်တဲ့အတွက် အခန်း(၁၀)၊ နည်းဥပဒေ ၅၉၊ ၆၁ သည် ဤနည်းဥပဒေ၏ အစိတ်အပိုင်း ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ပယ်ဖျက်ချက် အခန်း(၁၁)၊ နည်းဥပဒေ ၆၇၊ ၇၄ တို့ကို ပယ်ဖျက်ထားပါတယ်။ ဒီ ပယ်ဖျက်ချက်ကို သဘောတူလျှင် တူတယ်လို့ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် အခန်း(၁၁)၊ နည်းဥပဒေ ၆၇၊ ၇၄ ပယ်ဖျက်ချက် အတည်ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ပြင်ဆင်ချက် အခန်း(၁၄)၊ နည်းဥပဒေ ၁၀၀ ကော်မရှင်သည် ပုဒ်မ ၃၁ အရ ခွင့်ပြုထားသော သက်တမ်း ကုန်ဆုံးပြီးနောက် ဆက်လက်လုပ်ကိုင်လိုသော ရင်းနှီးမြှုပ်နှံသူအား ရင်းနှီးမြှုပ်နှံမှု ပမာဏနှင့် လုပ်ငန်းအမျိုးအစားပေါ် မူတည်၍ တစ်ဆက်တည်း သက်တမ်းတိုးခွင့် ၁၀ နှစ်နှင့် ယင်း သက်တမ်းကုန်ဆုံးပြီး ထပ်မံ၍ ၁၀ နှစ် သက်တမ်းတိုးမြှင့် ပေးနိုင်သည်ဟု ပြင်ဆင်ထားပါတယ်။ ဒီပြင်ဆင်ချက်ကို သဘောတူလျှင် တူတယ်လို့ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က သဘောတူပါသည်။</p>
<speech type="speaker">သဘောမတူတဲ့ သူရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် အခန်း(၁၄)၊ နည်းဥပဒေ ၁၀၀ ပြင်ဆင်ချက် အတည်ဖြစ်သည်။ ပြင်ဆင်ချက် အတည်ဖြစ်တဲ့အတွက် အခန်း(၁၄)၊ နည်းဥပဒေ ၁၀၀ သည် ဤနည်းဥပဒေ၏ အစိတ်အပိုင်း ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ပြင်ဆင်ချက် အခန်း(၁၅)၊ နည်းဥပဒေ ၁၀၅ ၊ ၁၁၄၊ ၁၂၁ ၁၀၅။ ရင်းနှီးမြှုပ်နှံသူသည် နိုင်ငံသားများ လုပ်ကိုင်ခွင့်ရရှိထားသည့် မြေယာများတွင် သီးနှံစိုက်ပျိုးထုတ်လုပ်သည့် စီးပွားရေးလုပ်ငန်း ဆောင်ရွက်ရန်အတွက် သီးနှံရာသီအလိုက်အကျိုးတူပူးပေါင်းဆောင်ရွက်သည့် ကန်ထရိုက်စနစ်ကို နိုင်ငံသားရင်းနှီးမြှုပ်နှံသူနှင့် ဖက်စပ် စနစ် ဖြင့်သာ ဆောင်ရွက်ခွင့်ရှိသည်။ ၁၁၄။ မြေငှားရမ်းခနှုန်းထား သတ်မှတ်ရာတွင် ငှားရမ်းမည့် ကာလအတွက် စတင် ငှားရမ်းမည့် နေ့ရက်မှစ၍ ၃၆၅ ရက် အတွက် ပေးချေရမည့် နှုန်းထားကို အခြေခံ တွက်ချက် ငှားရမ်းရမည်။ ၁၂၁။ ရင်းနှီးမြှုပ်နှံသူကငှားရမ်းခွင့် သို့မဟုတ် အသုံးပြုခွင့်ရရှိသော မြေ၏ မြေပေါ် မြေအောက်၌ ခွင့်ပြု သည့်လုပ်ငန်းနှင့် မသက်ဆိုင်ဘဲ မူလစာချုပ်တွင် မပါဝင်သော သဘာဝ သယံဇာတတွင်းထွက်ပစ္စည်းကိုဖြစ်စေ၊ ရှေးဟောင်းဝတ္ထုပစ္စည်းကိုဖြစ်စေ၊ ရှေးဟောင်းအထိမ်းအမှတ် အဆောက်အအုံကိုဖြစ်စေ၊ ရတနာသိုက်ကိုဖြစ်စေတွေ့ရှိလျှင် ယင်းသို့ တွေ့ရှိသည့် အချိန်မှ ၂၄ နာရီအတွင်း သက်ဆိုင်ရာ မြို့နယ် အုပ်ချုပ်ရေးမှူးနှင့် ကော်မရှင်သို့ ချက်ချင်းအကြောင်းကြား ရမည်။ ကော်မရှင်သည် အကြောင်းကြားချက်ရရှိလျှင် ပြည်ထောင်စုဝန်ကြီးဌာန၊ လုပ်ငန်းဆောင်ရွက်မည့် ဒေသအပေါ် မူတည်ကာ နေပြည်တော်ကောင်စီ၊ သက်ဆိုင်ရာတိုင်းဒေသကြီး သို့မဟုတ် ပြည်နယ်အစိုးရအဖွဲ့နှင့် ညှိနှိုင်းရမည်။ သက်ဆိုင်ရာ ပြည်ထောင်စုဝန်ကြီးဌာန၏ သဘောတူညီချက်အရ ကော်မရှင်က ခွင့်ပြုလျှင် ယင်းမြေပေါ်၌ ဆက်လက်လုပ်ကိုင်နိုင်သည်။ ဆက်လက်လုပ်ကိုင်ခွင့် မရရှိလျှင် ရင်းနှီးမြှုပ်နှံ သူက ရွေးချယ်တင်ပြသည့်နေရာတစ်ခုကို အစားထိုးခွင့်ပြု ပေးရမည် ဟု ပြင်ဆင်ထားပါတယ်။ ဒီ ပြင်ဆင်ချက်ကို သဘောတူလျှင် တူတယ်လို့ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် အခန်း(၁၅)၊ နည်းဥပဒေ ၁၀၅ ၊ ၁၁၄၊ ၁၂၁ ပြင်ဆင်ချက် အတည်ဖြစ်သည်။ ပြင်ဆင်ချက် အတည်ဖြစ်တဲ့အတွက် အခန်း(၁၅)၊ နည်းဥပဒေ ၁၀၅ ၊ ၁၁၄၊ ၁၂၁ သည် ဤနည်းဥပဒေ၏ အစိတ်အပိုင်း ဖြစ်သည်။ (ဩဘာသံများ)</speech>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ နိုင်ငံခြား ရင်းနှီးမြှုပ်နှံမှု နည်းဥပဒေများနှင့်စပ်လျဉ်း၍ပြည်သူ့လွှတ်တော်၏ ပြင်ဆင်ချက်များကို အမျိုးသားလွှတ်တော် ဥပဒေကြမ်းကော်မတီ၏ ပြင်ဆင် အတည်ပြုချက်အတိုင်း ထားရှိရန် သဘောတူမတူ လွှတ်တော်ရဲ့ ဆန္ဒရယူပါမယ်</speech>
<speech type="speaker">အမျိုးသားလွှတ်တော် ဥပဒေကြမ်းကော်မတီ၏ ပြင်ဆင်အတည်ပြုချက် အတိုင်း ထားရှိရန် လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type="speaker">သဘောမတူသူ မရှိတဲ့အတွက် အမျိုးသားလွှတ်တော် ဥပဒေကြမ်း ကော်မတီ၏ ပြင်ဆင်အတည်ပြုချက်အတိုင်း ထားရှိရန်ဖြစ်ကြောင်း ကြေညာပါတယ်။(ဩဘာသံများ)</speech>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ အမျိုးသား လွှတ်တော်ဆိုင်ရာ နည်းဥပဒေ ၁၆၄ (က)အရ လွှတ်တော်တွင် ပြန်လည်ဆွေးနွေးရာ၌ပြည်သူ့လွှတ်တော်၏ ပြင်ဆင်ချက်များအား လွှတ်တော်က သဘောမတူကြောင်း တွေ့ရှိရသည့် အတွက် လွှတ်တော်ကိုယ်စားလှယ်တစ်ဦးက ထိုသို့ သဘောကွဲလွဲခြင်းကို ပြည်ထောင်စု လွှတ်တော်တွင် ဆွေးနွေးဆုံးဖြတ်ရန် တင်ပြသင့်ကြောင်း အဆိုတင်သွင်းရန် ဖြစ်ပါတယ်။</speech>
<speech type="speaker">ဒါကြောင့် ယခု လွှတ်တော်ကိုယ်စားလှယ်တစ်ဦးက အဆိုတင်သွင်းဖို့ ဖြစ်ပါတယ်</speech>
<speech><mp id="73">ဦးစောမော်ထွန်း၊ ပဲခူးတိုင်းဒေသကြီး၊ မဲဆန္ဒနယ်အမှတ်(၁)</mp>လေးစားအပ်ပါသော အမျိုးသား လွှတ်တော်ဥက္ကဋ္ဌကြီးခင်ဗျား။ ကျွန်တော်ကတော့ ပဲခူးတိုင်းဒေသကြီး မဲဆန္ဒနယ် အမှတ်(၁)မှ အမျိုးသားလွှတ်တော်ကိုယ်စားလှယ် ဦးစောမော်ထွန်း ဖြစ်ပါတယ်။ ဥက္ကဋ္ဌကြီး ခင်ဗျား။ ယခု အမျိုးသားလွှတ်တော်ဟာ ပြည်သူ့လွှတ်တော်က ပြင်ဆင်ချက်ဖြင့် ပေးပို့လာသော နိုင်ငံခြားရင်းနှီး မြှုပ်နှံမှုနည်းဥပဒေများကို အမျိုးသားလွှတ်တော်၏ ဥပဒေကြမ်းကော်မတီ၏ ပြင်ဆင်ချက် အတိုင်းထားရှိရန်သာ တစ်ပိုဒ်ခြင်း အတည်ပြုခဲ့ပြီး ဖြစ်ပါတယ်။ သို့ဖြစ်၍ ဤဥပဒေကြမ်းသည် လွှတ်တော်နှစ်ရပ်သဘောထားကွဲလွဲသော ဥပဒေကြမ်းဖြစ်နေပါ၍ ပြည်ထောင်စု လွှတ်တော်သို့ တင်သွင်းဆုံးဖြတ်သင့်ပါကြောင်း ဤလွှတ်တော်သို့လေးစားစွာ အဆိုတင်သွင်း အပ်ပါတယ်ခင်ဗျား။</speech>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ နိုင်ငံခြား ရင်းနှီးမြှုပ်နှံမှု နည်းဥပဒေများနှင့် စပ်လျဉ်း၍ လွှတ်တော်နှစ်ရပ် သဘောထား ကွဲလွဲသည့် အချက်များအား ပြည်ထောင်စုလွှတ်တော်သို့ တင်ပြရန် ဆုံးဖြတ်ကြောင်း ကြေညာပါတယ်။(ဩဘာသံများ)</speech>
</bill>
</section>
<section value="Motion">	
<motion>
<title>ဦးဖုန်းမြင့်အောင်၊ ရန်ကုန်တိုင်းဒေသကြီး မဲဆန္ဒနယ်အမှတ်(၃)၏ ဥပဒေနည်းလမ်းနှင့်အညီ ဆယ်အိမ်စု ကိုယ်စားလှယ် ရွေးချယ်ပွဲများ ကျင်းပ နိုင်ရန် လိုအပ်သလို စီစဉ်ဆောင်ရွက်ပေးပါရန် ပြည်ထောင်စုအစိုးရအား တိုက်တွန်းကြောင်းအဆိုကို လွှတ်တော်ကိုယ်စားလှယ်များက ဆွေးနွေးခြင်း၊ ပြည်ထောင်စုအဆင့် အဖွဲ့အစည်းဝင်က ပြန်လည်ဖြေရှင်းဆွေးနွေးခြင်းနှင့် အမျိုးသားလွှတ်တော်၏အဆုံးအဖြတ်ရယူခြင်း</title>
<speech type="speaker">အစီအစဉ်(၇)ကို ဆောင်ရွက်မှာ ဖြစ်ပါတယ်။ အမျိုးသားလွှတ်တော် ကိုယ်စားလှယ်များခင်ဗျား။ ရန်ကုန်တိုင်းဒေသကြီး မဲဆန္ဒနယ်အမှတ်(၃) မှ ဦးဖုန်းမြင့်အောင် တင်သွင်းထားတဲ့ ဥပဒေနည်းလမ်းနှင့်အညီ ဆယ်အိမ်စုကိုယ်စားလှယ် ရွေးချယ်ပွဲများ ကျင်းပနိုင်ရန် လိုအပ်သလို စီစဉ်ဆောင်ရွက်ပေးပါရန် ပြည်ထောင်စုအစိုးရအား တိုက်တွန်းကြောင်းအဆိုကို ဆွေးနွေးဖို့ လွှတ်တော်ကိုယ်စားလှယ် (၈)ဦး အမည်စာရင်း တင်သွင်းထား ပါတယ်။ ပထမဦးစွာ ဧရာဝတီတိုင်းဒေသကြီး မဲဆန္ဒနယ်အမှတ်(၆)မှ ဦးခင်မောင်ရီ ဆွေးနွေးနိုင်ပါပြီ။</speech>
<speech><mp id="162">ဦးခင်မောင်ရီ၊ ဧရာဝတီတိုင်းဒေသကြီး မဲဆန္ဒနယ်အမှတ်(၆)</mp>လေးစားအပ် ပါသော အမျိုးသားလွှတ်တော် ဥက္ကဋ္ဌကြီး၊ ပြည်ထောင်စု အဖွဲ့အစည်းဝင် ပုဂ္ဂိုလ်နဲ့ ကိုယ်စားလှယ်တော်ကြီးများအားလုံး ကျွန်တော်လေးစားစွာ ဂါရဝပြုနှုတ်ခွန်းဆက်သအပ် ပါတယ်။ ကျွန်တော် ဦးခင်မောင်ရီ၊ ဧရာဝတီတိုင်းဒေသကြီး မဲဆန္ဒနယ်အမှတ်(၆)အနေနဲ့ ရန်ကုန်တိုင်းဒေသကြီး မဲဆန္ဒနယ်အမှတ်(၃)က ဦးဖုန်းမြင့်အောင် တင်သွင်းသွားတဲ့ ဥပဒေနည်းလမ်းနှင့်အညီ ဆယ်အိမ်စု ကိုယ်စားလှယ်ရွေးချယ်ပွဲများ ကျင်းပနိုင်ရန် လိုအပ် သလို စီစဉ်ဆောင်ရွက်ပေးပါရန် ပြည်ထောင်စုအစိုးရအား တိုက်တွန်းသည့် အဆိုကို ထောက်ခံဆွေးနွေးသွားမှာ ဖြစ်ပါတယ်။ ဥက္ကဋ္ဌကြီး ခင်ဗျား။ ရပ်ကွက်နဲ့ ကျေးရွာအုပ်ချုပ်ရေးဥပဒေနဲ့ ပတ်သက်လို့ ကျွန်တော်တို့ လွှတ်တော်ထဲမှာ တော်တော်ကြာတဲ့ ဥပဒေတစ်ခု ဖြစ်ပါတယ်။ ဥပဒေကြမ်းဘဝက လွှတ်တော်နှစ်ရပ်ကြားမှာ အချိန်အယူရဆုံးဥပဒေလို့ ကျွန်တော် ထင်ပါတယ်။ အဲဒီ ဥပဒေကြမ်းကို အကြိမ်ကြိမ် ဖြည့်စွက်ဆွေးနွေးပြင်ဆင်ကြားနာမှုတွေ လုပ်ခဲ့ပြီးတဲ့နောက် ၂၄-၂-၂၀၁၂ ရက်နေ့မှာ ဥပဒေတစ်ရပ်အဖြစ် ထုတ်ပြန်နိုင်ခဲ့ပါတယ်။ ဒီဥပဒေကို ထုတ်ပြန် တာလည်းပဲ အခြေခံဥပဒေရဲ့ ပုဒ်မ ၂၈၉ မှာ ပါပြီးဖြစ်တဲ့ ရပ်ရွာဒေသက ကြည်ညို လေးစားပြီး သြဇာတိက္ကမနဲ့ ပြည့်စုံတဲ့ပုဂ္ဂိုလ် တစ်ဦးကို တာဝန်ပေးမယ်ဆိုတဲ့ ပြဋ္ဌာန်းချက် နဲ့အညီ ထုတ်ပြန်ထားတဲ့ဥပဒေ ဖြစ်ပါတယ်။ တစ်ခါ ဒီဥပဒေကို ထွက်လာပြီးတဲ့အခါမှာ ဥပဒေနဲ့ပတ်သက်လို့ ပြန်ကြည့်ရင် အုပ်ချုပ်ရေးမှူးရဲ့ အရည်အချင်းသတ်မှတ်ချက်က အချက်ပေါင်း (၁၁)ချက်ရှိပါတယ်။ ကျွန်တော် အချက်ဆိုတဲ့နေရာမှာ အပိုဒ်ခွဲလေးတွေပါ ပါပါတယ်ခင်ဗျား။ နောက်ရွေးချယ် ခန့်ထား တာဝန်ပေးခြင်းနဲ့ပတ်သက်တဲ့ အချက်(၅)ချက်၊ ကျင့်ဝတ်နဲ့ ပတ်သက်တဲ့အချက်(၃)ချက်၊ လုပ်ငန်းအခြေခံမူများ (၇)ချက်၊ လုပ်ငန်းတာဝန်(၃၂)ချက်၊ နုတ်ထွက်ခြင်း၊ ယာယီ ရပ်ဆိုင်ခြင်း၊ ရပ်စဲခြင်း၊ အစားထိုးရွေးချယ်ခြင်း (၃)ချက်ဆိုပြီး ကျွန်တော်တို့ အပိုဒ်တွေနဲ့ ပြဋ္ဌာန်းထားတာ ဖြစ်ပါတယ်။ အဲဒီဥပဒေပေါ်မှာ ကိုင်တွယ်ကျင့်သုံးရသော ဌာနဖြစ်တဲ့ ပြည်ထဲရေးဝန်ကြီးဌာန အနေနဲ့ အပြန်အလှန်သုံးသပ် လွှတ်တော်နဲ့ ညှိနှိုင်းဆွေးနွေးပြီးတဲ့နောက် ၆-၇-၂၀၁၂ ရက် နေ့မှာလည်း နည်းဥပဒေတွေ ထုတ်ပြန်ခဲ့ပြီး ဖြစ်ပါတယ်။ ဒီ နည်းဥပဒေမှာကျရင် ကျွန်တော်တို့က ဒီနည်းဥပဒေစာအုပ်မှာ ပါတဲ့အတိုင်းပဲ ကျွန်တော်တို့က ဒီအထဲမှာပါတဲ့ ဟာတွေအပေါ်မှာအခြေခံပြီးတော့ ဘာမှ သဘောတရားမပါဘဲနဲ့ ဖြောင့်ဖြောင့် ကျွန်တော်တို့ ဆွေးနွေးမှာ ဖြစ်ပါတယ်။ ပထမဆုံးကတော့ နည်းဥပဒေရဲ့ အပိုဒ်(၃) ဖြစ်ပါတယ်။ အဲဒါကတော့ ကြီးကြပ် ရေးအဖွဲ့ ဖွဲ့စည်းခြင်းနဲ့ လုပ်ငန်းတာဝန်များဆိုတဲ့ ခေါင်းစဉ်အောက်မှာပါတဲ့ အပိုဒ် ဖြစ်ပါတယ်။ အဲဒီမှာ ဘယ်လိုအတိအကျပြဋ္ဌာန်းပါသလဲဆိုတော့ ပထမဆုံးအဆင့်က မြို့နယ် အုပ်ချုပ်ရေးမှူးသည် ရပ်မိ/ရပ်ဖ(၅) ဦးကို ရွေးချယ်တာဝန်ပေးရမှာ ဖြစ်ပါတယ်။ အဲဒီ ပုဂ္ဂိုလ်များကတော့ အများကြည်ညို လေးစားပြီးတော့ ရပ်/ရွာထဲမှာ သြဇာတိက္ကမရှိတဲ့ ပုဂ္ဂိုလ်(၅)ဦး ဖြစ်ဖို့ ဖြစ်ပါတယ်။ ဒီပြဋ္ဌာန်းချက်က အလွန်ရှင်းပါတယ်။ ဒီစနစ်က Selection ဖြစ်ပါတယ်။ ရွေးချယ်တာဝန်ပေးတာဖြစ်ပါတယ်။ လူထုဆန္ဒနဲ့ မဲနဲ့ ရယူပြီးတော့ လုပ်တဲ့ သဘော မပါပါဘူး။ မြို့နယ်အုပ်ချုပ်ရေးမှူးမှ လုပ်ပိုင်ခွင့်ရှိပါတယ်။ တစ်ခုတော့ရှိပါတယ်။ အရည်အသွေးနဲ့ ပြည့်စုံပြီး ရပ်/ရွာက တကယ်လေးစားတဲ့ ပုဂ္ဂိုလ်ဆိုလို့ရှိရင် သူ့ရဲ့ လုပ်ပိုင်ခွင့်က မှန်ပါတယ်။ အဲဒီ အဆင့်က စမှားပါတယ်။ အဲဒီအဆင့်ကစပြီး နည်းဥပဒေကို မလိုက်နာတာဖြစ်ပါတယ်။ ဘာဖြစ်သလဲ ဆိုတော့ အုပ်ချုပ်ရေးမှူးက ရွေးရမယ်လို့ ပါပါလျက် နဲ့ ဒါမဲနဲ့ရွေးဖို့ သင့်ပါတယ်ဆိုတဲ့ ဟာက ထွက်လာတယ်။ Selection ကျတော့ Election ပြန်လုပ်တယ်။ ကန့်ကွက်ပါတယ်။ ကျွန်တော် ထူးထူးဆန်းဆန်း ဥက္ကဋ္ဌကြီးကို တင်ပြရရင် ကိုယ့်ကိုကိုယ် အဆိုပြု ပြီးတော့တင်ထားတဲ့ ရပ်မိ/ရပ်ဖ ရှိပါတယ်။ ရပ်မိ/ရပ်ဖက တစ်အိမ်တက်ဆင်းတက်ပြီးတော့ သဘောထား တောင်းပါတယ်။ လက်မှတ်ထိုးခိုင်းပါတယ်။ ကျွန်တော်ကို အတည်ပြု လား၊ သဘောတူလားဆိုတော့ လူတွေ ကလည်း သြဇာတိက္ကမ ရှိတယ်လို့ ပြောရမယ့် ရပ်/ရွာထဲမှာ သက်ကြီးဝါကြီး ဖြစ်တဲ့အတွက်ကြောင့် အိမ်တွေကတော့ သဘောတူလိုက်ပါတယ်။ သဘောတူလိုက်တော့ သူ ဖြစ်သွားပြီဆိုပြီး မြို့နယ်အုပ်ချုပ်ရေးမှူးကို သွားပြီးတော့ တင်ပြပါတယ်။ ဆိုလိုတာက လုပ်ပိုင်ခွင့်ကို ကျော်တာပါ။ ဒါပထမ စတင်ပြီးတော့ ဥပဒေနဲ့ မညီဘူးလို့ ပြောသွားတဲ့ ဦးဖုန်းမြင့်အောင် ပြောသွားတဲ့ ဥပဒေ နည်းလမ်းများနဲ့ အညီဆိုတဲ့ နေရာမှာ ပထမဖောက်တာ ဒီအဆင့်ပါ။ နည်းဥပဒေရဲ့ အပိုဒ်(၃) ဖြစ်ပါတယ်။ အပိုဒ်(၄)မှာတော့ ပြဿနာမရှိပါဘူး။ အပိုဒ်(၄)ကတော့ ဒီလို ရပ်မိ/ရပ်ဖ (၅) ဦးကို ရွေးချယ်တာဝန်ပေးတဲ့နေရာမှာ ဆန္ဒရှိမှ ရွေးရမယ်။ သူဆန္ဒမရှိရင် သူငြင်းပိုင်ခွင့် ရှိတယ်။ ဆန္ဒမရှိရင်လူပြောင်းပြီး ရွေးခွင့်ရှိတယ်ဆိုတဲ့ အချက် ဒါနဲ့ပတ်သက်လို့တော့စောဒကသိပ်ပြီး တော့ မတက်ကြပါဘူး။ အပိုဒ်(၅)၊ အပိုဒ် (၅)က အပိုဒ်ခွဲ(က)၊ အပိုဒ်ခွဲ (ခ)၊ အပိုဒ်ခွဲငယ်(၁) (၂) ဆိုတာရှိပါတယ်။ အပိုဒ်ခွဲကတော့ ဆယ်အိမ်စုအဖွဲ့ စုဖွဲ့ခြင်း ဖြစ်ပါတယ်။ ဒီအဆင့်ကိုလည်း မငြင်းကြပါဘူး။ ဘာမှပြဿနာမရှိပါဘူး။ သူ့ကတော့ အပိုဒ် (ခ) ဆယ်အိမ်ပြည့်ရင် ဆယ်အိမ်စု တစ်စု၊ ဆယ်အိမ်ကျော်သွားရင် တစ်အိမ်ကျော်ကျော်၊ နှစ်အိမ်ကျော်သွားရင် အညီအမျှခွဲလိုက် ပြီးတော့ ဆယ်အိမ်စုလေးနှစ်စု ထပ်ခွဲဆိုတဲ့ သဘောလေး ဖြစ်တဲ့အတွက်ကြောင့် ဒီအပေါ်မှာလည်း စောဒကတက်ခြင်း မရှိပါဘူး။ နောက်တစ်ဆင့်ကတော့ အပိုဒ် (၆) ဖြစ်ပါတယ်။ အပိုဒ် (၆) မှာ ဆယ်အိမ်စု အတွင်းမှ ပါဝင်တဲ့ အိမ်ထောင်ဦးစီး တစ်ယောက်ခြင်း အိမ်ထောင်ဦးစီးမရှိလျှင် (၁၈)နှစ် ပြ့်ပြီး အဲဒီအိမ်ထောင်စု အဖွဲ့ဝင် ကိုယ်စားလှယ်တစ်ယောက်ကို အကုန်ဖြည့်ရမှာ ဖြစ်ပါတယ်။ ဒီအချက်က သိပ်အရေးကြီးပါတယ်။ ပြီးတော့မှ ဆယ်အိမ်စု တစ်စုအတွင်းမှာ သူ့ဖာသူ့ ဆယ်အိမ်စုကိုယ်စားလှယ်ကို သူတို့ချင်းပြန်ပြီးတော့ မဲနဲ့ ရွေးပါလို့ ပြဋ္ဌာန်းထားပါ တယ်။ လျှို့ဝှက်မဲ ဖြစ်ပါတယ်။ အဲဒါကျတော့ Election ဖြစ်ပါတယ်။ အဲဒီလို ပြဋ္ဌာန်းပြီး လျှို့ဝှက်လုပ်ပါ။ မဲစနစ်နဲ့ လုပ်ပါဆိုတဲ့ဟာကျတော့ ဘာကိုပြန်တောင်းသလဲဆိုတော့ဟာ ဒါက မဲပေးတာ မဟုတ်ဘူး။ ဒါတွေက ဆွယ်တာစတဲ့အဆင့်။ ကျွန်တော်တို့ အရှေ့မှာပဲပြောင်ဆန္ဒပြုပါ ဆိုတာ ပါလာတယ်။ စောစောတုန်းက ရွေးရမှာကျတော့ မဲနဲ့ရွေးပါပြော တယ်။ အခုမဲနဲ့ ရွေးရမယ့်အခါကျတော့ ပြောင်ပဲလုပ်ပါဆိုတယ်။ ဒုတိယဖောက်ပြန်မှုက ဘယ်မှာသွားတွေ့ သလဲ ဆိုတော့ နည်းဥပဒေအပိုဒ် (၆) အဆင့်မှာဖြစ်ပါတယ်။ ပြောင်ဆန္ဒတောင်းခိုင်တယ်။ တောင်းခိုင်းတဲ့အခါကျတော့ ကျွန်တော်တို့ လူမျိုးရဲ့ အားနာချက်အရ ဘာမှမပြောဘူး။ သဘောတူသလား လည်းမပြောဘူး။ သဘော မတူဘူးလားလည်း မပြောဘူးဆိုတဲ့ အခါကျတော့ ဒီလိုလုပ်တဲ့ဟာတွေ ကျွန်တော်တို့ တွေ့ပါတယ်။ အချို့ကျတော့လည်း ဘာမှမကန့်ကွက်ခဲ့ပဲနဲ့ ပြီးလည်းသွားရော အဲဒါ သဘောမတူဘူး ဖြစ်တယ်။ ထွက်သွားပြီး ကိုယ်စားလှယ်စာရင်း ဖြစ်ပြီ၊ ပုံစံ (က)ထဲမှာ ရေးပြီးဆိုတဲ့အခါကျမှ ကန့်ကွက်တာရှိပါတယ်။ ဒါက ဒုတိယအဆင့် ဥပဒေ၊ နည်းဥပဒေကို ဖောက်ပြန်တဲ့ သဘောပါ။ နောက်တစ်ခုက အပိုဒ် (၇) ဖြစ်ပါတယ်။ ဆယ်အိမ်စုကိုယ်စားလှယ် အဖွဲ့ ကို ရပ်မိ/ရပ်ဖကြီးကြပ်ရေး (၅)ယောက်က စိစစ်ရမယ်လို့ ပါ ပါတယ် ဥက္ကဋ္ဌကြီး ခင်ဗျား။ စိစစ်ရမယ်။ စိစစ်တယ်ဆိုတာက အရည်အချင်း ပျက်ယွင်းမှု တစ်စုံတစ်ရာ ရှိသလား။ ပြစ်မှုတစ်စုံတစ်ရာ ရှိတဲ့ လူတွေဖြစ်သလား။ အဲဒါစစ်ပြီးတဲ့နောက်သူက စာရင်းပုံစံ (က)ထဲကို သူထည့်မှာဖြစ်ပါတယ်။ ဒါက ကြီးကြပ်ရေးအဖွဲ့ရဲ့ တာဝန်သပ်သပ် ဖြစ်ပါတယ်။ အဲဒီ အဖွဲ့ က လုပ်ပိုင်ခွင့်ပေးထားခြင်းဖြစ်တယ်။ စိစစ်ခွင့်၊ ပယ်ခွင့်၊ ပြန်တောင်းယူခွင့် သူ့မှာ ခွင့်ပေး ထားပြီး ဖြစ်ပါတယ်။ အဲဒီအဆင့်ကိုလည်း ကန့်ကွက်ကြ ပါတယ်။ ဒါဟာ တတိယအဆင့် ဖြစ်ပါတယ်။ အပိုဒ်(၈) ဖြစ်ပါတယ်။ အပိုဒ် (၈)ကတော့ ကိုယ်စားလှယ်တစ်ဦး စောစောက ရွေးချယ်ခဲ့ပြီး ဖြစ်တဲ့ ပုံစံ(က)မှာ ဝင်သွားတဲ့ ဆယ်အိမ်စုကိုယ်စားလှယ်တစ်ဦး (သို့ မဟုတ်) တစ်ဦးထက်ပိုတဲ့ ပုဂ္ဂိုလ်များက မိမိတို့ ရပ်ကွက်မှာ ရပ်ကွက်ကျေးရွာအုပ်ချုပ်ရေးမှူး ဖြစ်သင့်တဲ့ ပုဂ္ဂိုလ်ရဲ့ အမည် (သို့မဟုတ်) အမည်များကို ဆန္ဒပြုဖို့ ဖြစ်ပါတယ်။ ဒါပြောင်ပဲ ဖြစ်ပါတယ်။ ဒီဥစ္စာကျတော့ ပြောင် အားလုံးရှေ့မှာ ဖြစ်ပါတယ်။ (၁)အချက်က။ (၂)အချက်က ဆယ်အိမ်စုကိုယ်စားလှယ်ပဲ ဖြစ်ရပါမယ်။ အဲဒီအခါမှာ သာမန်အိမ်ထောင် ဦးစီးမပါတော့ဘူးခင်ဗျား။ သူတို့ သဘောတူ ရွေးပြီးသားဖြစ်တဲ့ ဆယ်ယောက်တစ်ယောက် အိမ်ထောင်စုဦးစီးပါသွားပြီးဖြစ်ရမယ်။ အိမ်ခြေ(၃၀၀)ရှိတဲ့ ရပ်ကွက်မှာဆိုရင် (၃၀)တက်လာ မှာ ဖြစ်ပါတယ်။ အဲဒီ (၃၀)ထဲက ပုဂ္ဂိုလ်များချည်းပဲ ဒါပြုရမှာ ဖြစ်ပါတယ်။ နံပါတ်(၁)က ဆယ်အိမ်စုကိုယ်စားလှယ် ဖြစ်ရပါမယ်။ သာမန်အိမ်ထောင်ဦးစီး မပါပါ ဘူး။ ပြောင်တင်ပြရမှာ ဖြစ်ပါတယ်။ ကာယကံရှင်က ကျွန်တော်မလုပ်ချင်ဘူးလို့ ငြင်းခွင့်ရှိပါတယ်။ အဲဒီအဆင့်မှာလည်း ကိုယ်စားလှယ်ချင်း၊ ကိုယ်စားလှယ်ချင်း ကန့်ကွက်လို့ ရပါတယ်။ ဒီအဆင့်မှာ မလုပ်ခဲ့ပါဘူး။ လုပ်ရမယ့်ဟာ လုပ်ခွင့်ရှိတာ မလုပ်ဘဲ နဲ့ ပါသွားတော့မှ စာရေးပြီး မြို့နယ်အုပ်ချုပ်ရေးမှူးတင်တာ၊ ခရိုင်အုပ်ချုပ်ရေးမှူး တင်တာ ဒီထက်ပိုကဲ လာရင် ပြည်နယ်/တိုင်းအစိုးရကို တင်တဲ့ အဆင့် ဒါတွေ့ပါတယ်။ နောက်အပိုဒ် (၉) ဖြစ်ပါတယ်။ အပိုဒ်(၉)ကတော့ စောစောတုန်းက အားလုံး သဘောတူပြီဆိုရင် ရပ်ကွက်အုပ်ချုပ်ရေးမှူးလောင်းလို့ ခေါ်ရမယ့် ပုဂ္ဂိုလ်တွေ သူတို့ ဒါတန်းစီပြီးရေးလိုက်ပါတယ်။ အဲဒါကတော့ ပုံစံ(ခ) ဖြစ်ပါတယ်။ ဒါအမည်စာရင်းကို စီတဲ့အခါမှာ မျှတမှုရှိအောင် အက္ခရာနဲ့ စီတာလည်း ရှိရင်ရှိမယ်။ သူတို့ ရပ်ကွက်ထဲက ထုံးစံအတိုင်း အသက်ဝါနဲ့ စီတာလည်း ဖြစ်ချင်ဖြစ်မယ်။ ပြုစုမှာ ဖြစ်ပါတယ်။ အဲဒါ အားလုံးကို စာရင်းထွက်လာပြီ ဆိုရင် ပုံစံ(ခ)ကို ကြေညာလိုက်ပြီးတော့ လုပ်ထုံးလုပ်နည်း ကို ရပ်မိ/ရပ်ဖက ရှင်းပြပြီးပြီဆိုရင် စောစောက တက်ထားတဲ့ ဆယ်အိမ်စုကိုယ်စားလှယ် အားလုံးက လျှို့ဝှက်မဲပေးပြီး ရွေးရမှာဖြစ်ပါတယ်။ ကိုယ်စားလှယ်အားလုံးရဲ့ မဲလိုပါတယ်။ လျှို့ဝှက်မဲပေးတဲ့ စနစ်ဖြစ်ပါတယ်။ ရတဲ့မဲကို များရာမှနည်းရာစဉ်ပြီးတော့ ပုံစံ(ဂ)ထဲကို သွင်းရမှာဖြစ်ပါတယ် ဥက္ကဋ္ဌကြီးခင်ဗျား။ အဲဒီကျတော့ လျှို့ဝှက်မဲ ဘာလုပ်ချင်တာလည်းဆိုတော့ ပြောင်မဲပြန်လုပ်ချင်တာ၊ လျှို့ဝှက်မဲတွေက မှားပါတယ်။ သူမဲဆွယ်ပါတယ်။ ဘာဖြစ်ပါတယ်။ ညာဖြစ်ပါတယ် ဆိုပြီးတော့ အဲဒီမှာ ကိုယ်စားလှယ်များချည်း မဟုတ်ဘဲနဲ့ သာမန်အိမ်ထောင်ဦးစီးက လာထိုင်တယ်။ သူကအသက်ကြီးတော့ ဘယ်သူမှ မောင်းမထုတ်ဘူး။ လာထိုင်ပြီးသူက ကန့်ကွက်တယ်။ ဟိုလူ့ထည့်ပါလား၊ ဒီလူ့ထည့်ပါလား စသည်ဖြင့် ဒါတွေရှိပါတယ်။ အဲဒီတော့ ဒီဟာတော့ ဒါ စတုတ္တမှားယွင်းခြင်း ဖြစ်ပါတယ်။ ပုံစံ (ခ)ထဲဝင်သွားပြီဆိုရင် လျှို့ဝှက်မဲ တစ်ခုတည်း ဒါ အဆုံးအဖြတ် ဖြစ်ပါတယ်။ အများ���ုံးပုဂ္ဂိုလ်ရဲ့ နာမည်ကို ပုံစံ(ဂ)ထဲကို ထည့်လိုက်ပါတယ်။ ပုံစံ (ဂ)ထဲမှာ ရတဲ့ မဲတွေကို တန်းစီရေးပါတယ်။ များရာမှ နည်းရာစဉ့်တယ် လို့ ပြောပါတယ်။ လူ(၃၀)မှာ (၂၆)မဲ ရတဲ့သူရှိမယ်။ (၄)မဲရတဲ့သူရှိမယ်။ (၁)မဲမှ မရတဲ့သူ ရှိမယ်။ အဲဒီလိုအစဉ်လိုက်တွေ ရေးရမှာ ဖြစ်ပါတယ်။ ပြီးရင် အဲဒီအထဲက မဲအများဆုံးဟာ အရည်အချင်းနဲ့ ပြည့်စုံတယ်လို့ ရပ်မိ/ရပ်ဖက ယုံကြည်ရင် ပုံစံ(ဃ)ထဲ ထည့်ပြီးတော့ မြို့နယ်အုပ်ချုပ်ရေးမှူးဆီ တင်လိုက် ဖို့ ဖြစ်ပါတယ်။ ဒီအဆင့်ဟာကျတော့ လျှို့ဝှက်ပြန်ဖြစ်သွားတယ်၊ လျှိုဝှက်ဖြစ်တဲ့အတွက်ကြောင့် မဲကို ပေးရမှာဖြစ်ပါတယ်။ ဒီမှာ ညှိလို့လည်း မရဘူး။ အချင်းချင်း ညှိနှိုင်း၍ ဆိုတဲ့ဟာ မပါဘူး။ မဲဟာလည်း ထိန်းထားစရာမလိုဘူး။ ပြောင်ကြေညာပေးရမယ်။ ထိန်းထားရမှာ ဒီပုံစံ(ဂ)၊ ဒီပုံစံ(ဂ)ကို ဘာလို့ ထိန်းထားလဲ။ နောင်အခါမှာ အပေါ်က တစ်ယောက်ကို အကြောင်းကြောင်းကြောင့် လွတ်သွားတာရှိရင် ဒုတိယတစ်ယောက်ကို အစားထိုးနိုင်ဖို့ အတွက် ဒီဟာကို ထိန်းသိမ်းပြီး၊ ရပ်မိ/ရပ်ဖက ထိန်းထားရမယ်လို့ ပါ ပါတယ်ခင်ဗျာ။ အခုကျတော့ မဲအများဆုံးရပြီးပြီ၊ သူကသေချာပြီဆိုတဲ့အဆင့်ကျမှ ပြန်ကန့်ကွက်တာ။ သူက ဘာဖြစ်ပါတယ်။ ဘယ်တုန်းက ဘာလုပ်ထားတာပါ။ ဘယ်တုန်းက ဘာနဲ့ပတ်သက်ပါတယ် စသည်ဖြင့် ဒီလိုကန့်ကွက်တာ သွားတွေ့ပါတယ်။ နောက်ပြီးတော့ (၁)ကစပြီး တစ်ခါပြန်လုပ် ခိုင်းတာ၊ အဆင့်ဆင့် လုပ်ပိုင်ခွင့် ရှိတာတွေ မလုပ်ခဲ့ဘဲနဲ့ နောက်ဆုံးကျမှပြီးတော့ ပြန်ကန့်ကွက်တာတွေ ရှိပါတယ်။ အဲဒီအခါမှာ အုပ်ချုပ်ရေးမှူးအချို့ရဲ့ မှားယွင်းချက်အရ ပြန်လည်စိစစ် ပေးတာရှိသလို လုံးဝမစိစစ်ဘဲနဲ့ လုပ်ပိုင်ခွင့်နဲ့ Notify ပေါ့၊ ဒီဟာတွေ အသိအမှတ်မပြုဘူး ပြန်လုပ်ဆိုတဲ့ ဟာတွေမျိုးတွေလည်း ရှိပါတယ်။ အဲဒီအခါမှာ မကျေနပ်လို့ ခရိုင်အုပ်ချုပ်ရေးမှူးကို တင်တယ်။ ဒီထက်ပြင်းထန်ရင် တိုင်းအစိုးရကိုတင်တယ်။ တိုင်းအစိုးရရဲ့ အမိန့်နဲ့ ဒါကို ပယ်ဖျက်တယ်။ (၁)ကပြန်စဆိုတာမျိုး ကျွန်တော်တို့ ဖြစ်ပါတယ်။ ကျွန်တော်တို့ ရွာတစ်ရွာ နာမည်တော့ မသုံးတော့ပါဘူးခင်ဗျား။ အဲဒီရွာမှာ ကိုယ်စားလှယ်တစ်ယောက်ကို ရွေးလိုက် တယ်။ ပထမအကြိမ်မှာ သူက (၃၈)မဲ လောက် ရတယ်။ နောက်တစ်ယောက်က ဟိုဘက်က တင်တဲ့အဖွဲ့ အဖွဲ့ (၂) ဖွဲ့ ခွဲနေတာ။ (၁၇)မဲပဲ ရတယ်။ သိပ်ကွာတာပေါ့။ အားလုံးလည်း ပြီးသွားတဲ့အခါကျတော့ တင်တယ်။ တိုင်းအစိုးရကို တင်တဲ့အချိန် တိုင်းအစိုးရအတွင်းရေးမှူးက ဒါကို ပြန်ရွေးပေးပါလို့ပြောတယ်။ ပြန်ရွေးတယ်။ သူပဲထပ်သာတယ်။ နည်းနည်းလေးတော့ လျော့သွားတယ်။ (၃၈)မဲလောက်ကနေ (၃၂)မဲ လောက်ကျသွားတယ်။ ဟိုဘက်ကနည်းနည်းတော့ တိုးလာ တယ်။ ပြီးတယ် ထပ်တိုင်တယ်။ တတိယအကြိမ် ပြန်ရွေးရတယ်။ ဒီအခါလည်း သူပဲ သာတယ်။ အဲဒီအခါကျတော့ ဘယ်တုန်းက ဘာမှုဖြစ်ဖူးတယ်ဆိုပြီးတော့ အမှုတစ်မှုနဲ့ ဆက်စပ်ပြီး ပြန်တိုင်တဲ့အတွက်ကြောင့် Pending လုပ်ခဲ့တဲ့ Case တွေလည်း ကျွန်တော် ကြားခဲ့ပြီးပါတယ်။ ဆိုလိုတာက ကျွန်တော်တို့ လုပ်ခဲ့တဲ့ အဆင့်က အဆင့် (၃)၊(၄)၊ (၅)၊ (၆)၊(၇)၊(၈)၊(၉)၊(၁၀)ဆိုပြီးတော့ (၈)ဆင့် ရှိပါတယ်။ နောက်အဆင့် (၁၀)၊ နည်းဥပဒေ(၁၀) မှာ မဲတူတဲ့ကိစ္စကိုယ်စားလှယ်လောင်း (၂)ယောက်၊ အုပ်ချုပ်ရေးမှူးလောင်း(၂)ယောက် မဲတူနေတယ်။ (၁၈)၊ (၁၈) ဖြစ်နေပြီဆိုရင် ရှင်းရှင်းလေးရေးထားပါတယ်။ မည်သူ တစ်စုံ တစ်ဦး တစ်ယောက်ကမှ ဝင်ရောက်ညှိနှိုင်းခွင့် မပြု ဘဲ ထပ်မံမဲပေးရွေးချယ်စေရမည်။ အထက်မှာပါတဲ့ အပိုဒ် (၈) နဲ့(၉)အတိုင်းပြန်လုပ်ရမယ်လို့ ပြောထားပြီးသား ဖြစ်ပါတယ်။ အဲဒီကျတော့ မဟုတ် တော့ဘူး။ ညှိချင်ပါတယ် ဖြစ်ပြန်ပြီ၊ မင်းက မယူပါနဲ့၊ မင်းက ငယ်ပါသေး တယ်။ ဟိုအဘက အသက်ကြီးပြီ၊ သူ့ပေးလိုက်ပါ။ သူက သိပ်ပြီးနေရမယ့် ရက်မရှိတော့ဘူး။ မင်းက နောက်နှစ်လုပ်လို့ရတာပဲစသည်ဖြင့် အဲဒီကျတော့ လာညှိတယ်။ ညှိလို့မရရင် နောက်ဆုံးဘာ လုပ်လည်းဆိုတော့ ပြန်တိုင်တယ်။ တိုင်တော့ကောင်းပါပြီ၊ ပြန်လုပ်ပါဆိုတဲ့အခါကျတော့ ဘာလုပ်သလဲဆိုတော့ ပညာပြတယ်။ ဟိုဘက်က ထောက်ခံမယ့်သူတွေ မတက်ဖြစ်အောင် ကျွန်တော်တို့ ကြားဖူးပါတယ်။ ပုံပြင်ထဲမှာ၊ သက်ကယ်ချောင်းနဲ့ အုန်းမောင်းသွားခေါက်လိုက်တယ်။ သူ့ဘက်ကတော့ ဝိနည်းလွတ်သွားတာပေါ့။ ကျွန်တော် အုန်းမောင်း ခေါက်ပါတယ်။ သူဆွမ်းစားမကြွတာပါ ဆိုတဲ့ သဘောလုပ်သလိုပဲ သူတို့ လည်း သက်ကယ်ချောင်းနဲ့ အုန်းမောင်း ခေါက်ပြီးတော့ အဲဒီတော့ ဟိုဘက်က ကိုယ်စားလှယ်တွေ အပြည့်အစုံ မတက်ရဘူး။ မရှိတဲ့ နေရာမှာ ရွေးလုပ်တာ၊ အဲဒီအခါကျ မဲပေးတာမမျှဘူးဆိုပြီး တိုင်ကြပြန်တယ်။ ကျွန်တော်တင်ပြခဲ့တဲ့ အပိုဒ် (၃)မှ(၁၀) ကြားထဲမှာ (၈)ဆင့်ရှိတဲ့အထဲမှာ (၆) ဆင့်ကြားထဲမှာ ဖောက်ဖျက်တာရှိပါတယ်။ နောက် (၂)ဆင့်က ဘာလို့ မဖောက်ဖျက်လည်း ဆိုတော့ ဖောက်ဖျက်စရာမလိုလို့ ဆယ်အိမ်စု စုဖွဲ့တဲ့ကိစ္စနဲ့ ဆန္ဒ ရှိမှရွေးဆိုတဲ့အခါကျတော့ဖောက်ဖျက်စရာမှအကြောင်းမရှိတာ။ အဲဒီတော့ ဆိုလိုတာကတော့ နည်းဥပဒေပြဋ္ဌာန်းထား ပါလျက်နဲ့ အဆင့်တိုင်းအဆင့်တိုင်းမှာ ဒီလိုဟာမျိုးလေးတွေရှိတယ် ဆိုတာကို ကျွန်တော်က အထောက်အထားလေးပြနိုင်အောင် တင်ပြရခြင်း ဖြစ်ပါတယ်။ ခန့်ထားခြင်းအဆင့်။ ခန့်ထားတဲ့အဆင့်ဟာ အပိုဒ် (၁၁) ဖြစ်ပါတယ်။ အပိုဒ်(၁၁) မှာ မြို့နယ်အုပ်ချုပ်ရေးမှူးသည် ဒီကိုယ်စားလှယ်တင်လာတဲ့ပုဂ္ဂိုလ်ကို အုပ်ချုပ်ရေးမှူးလောင်း ကို စိစစ်ပြီးတော့ သူ့ဘက်က ကျေနပ်ပြီဆိုရင် ခရိုင်အုပ်ချုပ်ရေးမှူးဆီတင်မှာ ဖြစ်ပါတယ်။ ခရိုင်အုပ်ချုပ်ရေးမှူးသည် အတည်ပြု ရုံပဲ ဖြစ်ပါတယ်။ အတည်ပြုလိုက်လို့ရှိရင် မြို့နယ် အုပ်ချုပ်ရေးမှူးက တာဝန်ပေးတော့မယ်။ သူအမိန့်ထုတ်ပြန်ပြီး ခန့်ထားမှာ ဖြစ်ပါတယ်။ အရည်အချင်းမပြည့်ရင်တော့ အောက်ကို ပြန်ပြီးတော့ ဒီပုဂ္ဂိုလ်နဲ့ ပတ်သက်လို့ တိုင်ချက် ရှိတယ်။ စစ်တယ်၊ မှန်တယ်။ ဒါကြောင့် ဒုတိယတစ်ယောက်ကို အဆိုပြုပါဆိုရင် စောစောက ထိန်းထားတဲ့ ပုံစံ(ဂ)ကို ပြန်ပြီး ထုတ်လာပြီးတော့ ဒုတိယမဲအများဆုံး ပုဂ္ဂိုလ်ကို တင်လိုက်ရုံပါပဲ။ ဒါကလုပ်ထုံးလုပ်နည်း ဖြစ်ပါတယ်။ အပိုဒ်(၆)၊(၇)၊(၈)၊(၉)၊ (၁၀)ပါအတိုင်း ပြန်လုပ်ရမှာ ဖြစ်ပါတယ်။ နောက်အပိုဒ် (၂၈) ဆယ်အိမ်စု ကိစ္စ။ ဆယ်အိမ်စုမှူးကျတော့ ရှင်းပါတယ်။ ခန့်ထား ပြီးတဲ့ အုပ်ချုပ်ရေးမှူးသည် ဆယ်အိမ်စုမှူး ဖြစ်သင့်တဲ့ ပုဂ္ဂိုလ်များကို ရွေးချယ်၍ အမည်စာရင်း ပြုစုပြီး မြို့နယ်အုပ်ချုပ်ရေးမှူးဆီ တင်မှာဖြစ်ပါတယ်။ ဒါသူရဲ့ လုပ်ပိုင်ခွင့်ဖြစ်ပါတယ်။ သူ့ လုပ်ပိုင်ခွင့် ဖြစ်ပါတယ်။ ရပ်ကွက်အုပ်ချုပ်ရေးမှူးရဲ့ တာဝန် ဖြစ်ပါတယ်။ တင်လည်း တင်လိုက်တဲ့အခါ မြို့နယ်အုပ်ချုပ်ရေးမှူးသည် စိစစ်ပြီးတော့ ငြင်းပယ်ရန် အကြောင်းမရှိလျှင် အတည်ပြုပေးရုံ ဖြစ်ပါတယ်။ အတည်ပြုရင် အပိုဒ်(၃၀) အရ ရပ်ကွက်နှင့်ကျေးရွာအုပ်ချုပ်ရေးမှူးက တာဝန်ပေးခန့်အပ်တာ ဖြစ်ပါတယ်။ သူ့ လက်မှတ်နဲ့ သူထုတ်ပြီး ခန့်တာဖြစ်ပါတယ်။ သူ့ရဲ့ လုပ်ပိုင်ခွင့် ဖြစ်ပါတယ်။ ဒါ Appoint လုပ်လိုက်တာ ဖြစ်ပါတယ်။ ခန့်ထားရမည်။ တာဝန်ပေးရမည်။ တာဝန်သတ်မှတ်ပေးရ မည်လို့ ပါတဲ့အတွက်ကြောင့် ဒါအုပ်ချုပ်ရေးမှူးနဲ့ဆိုင်တာ ဖြစ်ပါတယ်။ ဒါကို ကြည့်လိုက် တဲ့အခါ ကျတော့ အုပ်ချုပ်ရေးမှူးမှာ လုပ်ပိုင်ခွင့် များတယ်။ ဟိုတုန်းကတော့ ရ.ယ.က ဆိုတာတော့ ဗရုတ်ဗရက်တွေ များတယ်။ ငွေကောက် တာတွေ၊ ခန့်တာခွဲတာတွေ၊ ဟိုကိစ္စဒီကိစ္စမှာ တောင်းတာရမ်းတာတွေ၊ အဲဒါတွေမရှိတော့ ဘူး။ အဲဒါမရှိပေမယ့် အခုကျတော့ အုပ်ချုပ်ရေးမှူးက စနစ်တကျဥပဒေပြဋ္ဌာန်းထားတာ ဖြစ်တဲ့အတွက်ကြောင့် လုပ်ပိုင်ခွင့် သူကပိုတယ်။ ဂုဏ်သိက္ခာ သမာဓိ လုပ်ရတာ သိက္ခာရှိရှိ လုပ်ခွင့်ရှိတယ်။ နောက်မှာဥပဒေကာခွင့် ရှိတယ်။ နောက် ကျွန်တော်တို့ တစ်ချို့မြို့တွေ မှာတော့ ဒါတွေက မလုပ်ချင်ပါဘူး။ သို့သော်လည်း မက်လုံးတစ်ရပ် အနေအရ ဘာရှိနေပါသလဲဆိုတော့ လုပ်ပိုင်ခွင့် ကြီးမားတာရယ်၊ လစဉ်ချီးမြှင့်ငွေ ရှိပါတယ်။ လစဉ် ချီးမြှင့်ငွေကလည်း သူက ရ.ယ.က စာရေးလို့ခေါ်ရမယ့် စာရေးထက် မြင့်တဲ့လစာဖြစ်တဲ့ အတွက်ကြောင့် သူလည်း (၇၀၀၀၀) အထက်မှာရှိမယ်လို့ ကျွန်တော်တို့ မှန်းလို့ရပါတယ်။ ဘာပဲပြောပြောအချို့ဒေသတွေမှာ ဒါ စားလောက်၊ သောက်လောက် ဖြစ်ပါတယ်။ တာဝန်ကျေပွန်စွာထမ်းဆောင်ခဲ့ရင် သက်တမ်းပြည့်ရင် တစ်လုံးတစ်ခဲထဲ ချီးမြင့်ငွေလည်း ခံစားခွင့်ရမှာ ဖြစ်ပါတယ်။ သူ့မှာပေးထားတဲ့ လုပ်ငန်းတွေက လုပ်ငန်းတာဝန် အမျိုးအစား (၃၂)မျိုးရှိတယ်။ အပိုဒ်အား ဖြင့် နည်းဥပဒေအပိုဒ် ၁၂ ကနေ ၃၄ ထိအောင်ရှိတဲ့အတွက်ကြောင့် ဒါကိုလည်း သူတို့က မက်မောခြင်း ဖြစ်ပါတယ်။ ရယ်စရာပြောရရင် မနေ့က ကျွန်တော့် ညီတော်မောင် ဦးမြတ်ကို က ပြောတယ်၊ အုပ်ချုပ်ရေးမှူးလုပ်ချင်ရင် ကျွန်တော်ဆီ လွတ်လိုက်ပါဗျာ။ တစ်ယောက်မှ လုပ်မယ့်သူမရှိလို့တဲ့။ အကုန် ကျွန်တော်တို့ ပေးနိုင်ပါ တယ်လို့ပြောတယ်။ အချို့နေရာမှာ လုပ်ချင်တဲ့သူမရှိပါဘူး။ အပိုဒ် ၃၂ ကတော့ နုတ်ထွက်ခြင်း၊ ယာယီရပ်ဆိုင်းခြင်း၊ ရပ်ဆိုင်းခြင်း နဲ့ အစားထိုးခန့်ထားခြင်းပဲဖြစ်ပါတယ်။ ဒီမှာလည်း ၃၂ က (က)ကနေ(င)အထိ ပြဋ္ဌာန်းထားတဲ့အထဲမှာ ဘာမှမဟုတ်ဘူး။ သူက သူကိုယ်တိုင် နုတ်ထွက်ခွင့်တောင်းတာ၊ ကျင့်ဝတ်ဖောက်ပြန်ကြောင်း တွေ့ရှိရတာ၊ ဥပဒေ အရ အရေးယူခြင်းခံရတာ၊ တစ်ရပ်တစ်ကျေးကို အပြီးပြောင်းရွှေ့ သွားတာ၊ သေဆုံးတာနဲ့ အရည်အချင်းပျက်ယွင်းတာ ဖြစ်ပါတယ်။ အဲဒီထဲမှာ(၃)ချက်က တိုင်လို့ရပါတယ်။ (၁)အချက်ကတော့ ကျင့်ဝတ်ဖောက်ဖျက် တယ်ဆိုတာ ရ.ယ.က အား တိုင်လို့ ရပါတယ်။ Right of Recall ပါ။ နောက်ဥပဒေအရေးယူခံခဲ့ရတာဆိုတာ သူတို့ချင်းပဲ ပိုသိမှာဖြစ်ပါတယ်။ နောက်တစ်ခုကတော့ အရည်အချင်း ပျက်ယွင်းတာလည်း ဒီလိုပါပဲ။ ဒါကြောင့်လည်း ဒီမှာလည်း မဲဆန္ဒရှင်လို့ ပြောရမယ့် ရပ်ကွက်ထဲမှာနေတဲ့ ပြည်သူဟာ လုပ်ပိုင်ခွင့်ရှိပါတယ်။ အပိုဒ် ၃၃ ကတော့ ဒါကို ပြန်လည် ခန့်ထားခြင်းဖြစ်တာ ဖြစ်ပါတယ်။ ရက်ပေါင်း (၃၀)အတွင်း ပြန်ခန့်ရမှာ ဖြစ်ပါတယ်။ ကျွန်တော် တင်ပြခဲ့တဲ့ နည်းဥပဒေအပိုဒ် ၅ ကနေ ရ အထိ ပြန်လည်ကျင့်သုံးရမှာ ဖြစ်ပါတယ်။ ဒါကတော့ ကျန်တဲ့သက်တမ်းအတွက် လုပ်ခွင့်ရှိပါတယ်။ ဥက္ကဋ္ဌကြီးခင်ဗျား။ ကျွန်တော်တို့ ဒီဥပဒေနဲ့ ပက်သက်လို့ ကျွန်တော် တင်ပြခဲ့သလို လွှတ်တော် (၂)ရပ်မှာ အကြိမ်ကြိမ် အပြန်အလှန်ဆွေးနွေး ညှိနှိုင်းခဲ့ပြီးတော့မှ ကျွန်တော်တို့ ဘက်မှ လိုအပ်ချက်တွေအတိုင်း ဆွေးနွေးတယ်၊ နုတ်ပယ်တယ်၊ ဖြည့်စွက်တယ်၊ ပြဋ္ဌာန်းခဲ့တဲ့ ဥပဒေ ဖြစ်ပါတယ်။ ဒါကြောင့် နိုင်ငံတော်ဘက်က လိုအပ်ချက် မရှိဘူးလို့ မြင်ပါတယ်။ နိုင်ငံတော်ဆိုသည်မှာ အုပ်ချုပ်ရေးအာဏာ၊ ဥပဒေပြုအာဏာ ရှိတယ်၊ ကျွန်တော်တို့ လွှတ်တော်ကြီး အပါအဝင် ဒီဘက်က၊ ကျွန်တော်တို့ ဘက်က လိုအပ်ချက် မရှိနိုင်ဘူး။ အလားတူပဲ ဒီဥပဒေကို ကိုင်တွယ်ကျင့်သုံးရမယ့် ဌာနဖြစ်တဲ့ ပြည်ထဲရေးဝန်ကြီး ဌာနအနေနဲလည်း ဥပဒေနဲ့ လိုက်လျောညီထွေဖြစ်အောင် ပြည့်စုံစွာ ထားပြီး ဖြစ်တဲ့အတွက်ကြောင့် ဒီ နည်းဥပဒေဟာ ရှိပြီးသား ဖြစ်ပါတယ်။ ဝန်ကြီးဌာနဘက်ကလည်း လိုအပ်ချက် ကျွန်တော် မတွေ့ပါဘူး။ တိကျတဲ့ ပြဋ္ဌာန်းချက်တွေ ဖြစ်တဲ့အတွက်ကြောင့် လိုက်နာဆောင်ရွက်ရုံသာ ဖြစ်ပါတယ်။ အခု မလိုက်နာလို့ ဦးဖုန်းမြင့်အောင် က ဒီအဆိုကို တင်ရ ခြင်း ဖြစ်တဲ့အတွက်ကြောင့် အဆိုကို ထောက်ခံပါတယ်။ ဒါပေမဲ့ ကျွန်တော် စဉ်းစားနေတာကတော့ မလိုက်နာတဲ့လူတွေကို ပြည်ထောင်စု အစိုးရက ဘာလုပ်ပေးနိုင်မလဲဆိုတာကို စဉ်းစားစရာဖြစ်နေပါတယ်။ ဘာကြောင့်လဲ ဆိုတော့ ရှိပြီးသားကို ဥပဒေလိုက်နာဖို့ဆိုတာကတော့ ဗီယက်နမ်မှာလို သမ္မတ ဒီဂရီ ထုတ်ပြီးတော့ ဒါလိုက်နာသင့်တယ်လို့ ထုတ်လို့လည်း ရတဲ့ကိစ္စမဟုတ်ပါဘူး။ ဒါနဲ့ ပတ်သက်လို့တော့ အဆိုကို ထောက်ခံပါတယ်။ ပြည်ထောင်စုအစိုးရဘက်ကတော့ ကျွန်တော် လုပ်ရန်တော့ သိပ်မမြင်တော့ပါဘူး။ နိုင်ငံတော်ဘက်က လိုအပ်ချက်၊ ဝန်ကြီးဌာနဘက်က လိုအပ်ချက်ပြည့်စုံနေပြီလို့ ရှင်းပြရင်း လေးစားစွာ နိဂုံးချုပ်ပါတယ်။ ကျေးဇူးတင်ပါတယ်။(ဩဘာသံများ)</speech>
<speech type="speaker">ချင်းပြည်နယ် မဲဆန္ဒနယ်အမှတ်(၁၂)မှ ဦးဆလိုင်းခွဲယန် ဆွေးနွေး နိုင်ပါပြီ</speech>
<speech><mp id="48">ဦးဆလိုင်းခွဲယန်၊ ချင်းပြည်နယ် မဲဆန္ဒနယ်အမှတ်(၁၂)</mp>လေးစားအပ် ပါသော အမျိုးသားလွှတ်တော် ဥက္ကဋ္ဌကြီးနဲ့တကွ ပြည်ထဲရေးဝန်ကြီးဌာနမှ ဒုတိယဝန်ကြီး၊ အမျိုးသားလွှတ်တော် ကိုယ်စားလှယ်များ ခင်ဗျာ။ ကျွန်တော်ကတော့ ချင်းပြည်နယ် မဲဆန္ဒနယ်အမှတ်(၁၂)မှ ဦးဆလိုင်းခွဲယန် ဖြစ်ပါတယ်။ ကျွန်တော့်အနေနဲ့ ရန်ကုန်တိုင်း ဒေသကြီး မဲဆန္ဒနယ်အမှတ်(၃) ဦးဖုန်းမြင့်အောင် တင်ပြတဲ့ ဥပဒေနည်းလမ်းနှင့်အညီ ဆယ်အိမ်စု ကိုယ်စားလှယ် ရွေးချယ်ပွဲများ ကျင်းပနိုင်ရန် လိုအပ်သလို စီစဉ်ဆောင်ရွက် ပေးပါရန် ပြည်ထောင်စုအစိုးရအား တိုက်တွန်းကြောင်း အဆိုအပေါ်မှာ ကျွန်တော့်ရဲ့ ထင်မြင်သုံးသပ်ချက်လေးတွေကို တင်ပြဆွေးနွေး သွားမှာဖြစ်ပါတယ်။ ဒီနေရာမှာ ဦးဖုန်းမြင့်အောင် တင်ပြတဲ့ဟာ ပြည်ထောင်အစိုးကို တိုက်တွန်းတဲ့ နေရာမှာ ဘယ်လိုဆောင်ရွက်ပါဆိုတာ အတိအကျ ညွှန်းဆိုထားတာမျိုး မရှိပါဘူး။ လိုအပ်သလို စီစဉ်ဆောင်ရွက်ရန်ဖြစ်တဲ့အတွက်ကြောင့် ဘယ်လိုဆောင်ရွက်ရမယ်ဆိုတဲ့ လုပ်ငန်းစဉ်နဲ့ပတ်သက်လို့ စောစောက ဦးခင်မောင်ရီ တင်ပြသလို ဒါ တိကျသေချာမှု မရှိတာကို တွေ့ရှိရပါတယ်။ သို့သော်လည်းပဲ ကျွန်တော်တို့ ပြီးသွားခဲ့တဲ့ ကျေးရွာအုပ်ချုပ်ရေးမှူး သို့မဟုတ် ရပ်ကွက်အုပ်ချုပ်ရေးမှူး ရွေးချယ်တဲ့နေရာမှာ နေရာဒေသအလိုက် အခက်အခဲပေါင်း များစွာ၊ ပြဿနာများစွာ ရှိနေတယ်ဆိုတာ အားလုံး လက်ခံကြမှာ ဖြစ်ပါတယ်။ ကျွန်တော် လည်းပဲ ကျွန်တော်ကိုယ်တိုင် ကြုံတွေ့ရတဲ့ ကျွန်တော့် မဲဆန္ဒနယ်မှာရှိတဲ့ အနေအထားလေး တစ်ခုကို အခြေအနေလေးကို တင်ပြရင်းနဲ့ ဒီအပေါ်မှာ သုံးသပ်ဝေဖန်သွားမှာ ဖြစ်ပါတယ်။ ကျွန်တော်ရဲ့ မဲဆန္ဒနယ်မှာရှိတဲ့ ဒီ စောစောက ဥပဒေပုဒ်မအစဉ်အတိုင်းကို ဦးခင်မောင်ရီ က တင်ပြပါတယ်။ အဲဒီတော့ အဲဒီထဲမှာ ပထမအချက်ဖြစ်တဲ့ ကြီးကြပ်ရေးမှူးအဖွဲ့ကို ခန့်အပ်တဲ့ နေရာမှာ ကျွန်တော်တွေ့မြင်ချက်ကို တင်ပြပါမယ်။ ဒီထဲက ပုဂ္ဂိုလ်ခန့်အပ်တဲ့နေရာမှာ မြို့နယ်အုပ်ချုပ်ရေးမှူးက ရွေးချယ်ခန့်အပ်မှာလို့ ပါပါတယ်။ ဒီနေရာမှာ ဘယ်လိုပုဂ္ဂိုလ်ကို ရွေးချယ်ရမယ်ဆိုတာ ဒီမှာကျတော့ သြဇာတိက္ကမရှိသည့် ရပ်မိရပ်ဖ (၅) ဦးကို ရွေးချယ်မှ ကြီးကြပ်ရေးမှူးအဖွဲ့ဝင်အဖြစ် တာဝန်ပေးအပ်ရမယ်ဆိုတာပဲပါတယ်။ ဒီနေရာမှာ တစ်ချို့ နေရာတွေမှာ ဒီဥပဒေထဲမှာ ဘုန်းတော်ကြီးတို့၊ သာသနာ့ဝန်ထမ်းလို့ မရေးထားတဲ့အတွက်ကြောင့် ဘုန်းတော်ကြီးတွေ၊ သာသနာ့ဝန်ထမ်းတွေ ပါစတာတွေကိုလဲရတယ်ဆိုမှ ဒီလို သာသနာ့ ဝန်ထမ်းတွေလည်း တာဝန်ပေးတာ အများကြီး ရှိပါတယ်။ အဲဒီတော့ ကျွန်တော့်အနေကျတော့ ဒီသာသနာ့ဝန်ထမ်းဟာ ဒီလိုမျိုး အုပ်ချုပ်ရေး ကဏ္ဍတွေမှာ ပါဝင်စေတယ်ဆိုတာ မသင့်လျော်စေဘူးလို့ ထင်မြင်ယူဆပါတယ်။ ဒါကြောင့် ကျွန်တော်တို့ မဲဆန္ဒနယ်မှာလည်း ဒီသီးခြားအဖွဲ့ထဲမှာ သာသနာ့ဝန်ထမ်းပါဝင် နေပါတယ်။ နောက်တစ်ခါ ဒုတိယအချက်ပြောချင်တာကတော့ ဆယ်အိမ်စုကိုယ်စားလှယ် ရွေးချယ်တဲ့ အခါမှာဖြစ်ပါတယ်။ အဲဒီတော့ ဆယ်အိမ်စုကိုယ်စားလှယ် ရွေးတဲ့အခါကျတော့ တစ်ချို့နေရာ တွေမှာ ကျေးရွာတွေမှာ သက်ဆိုင်ရာဌာနက တာဝန်ပေးတဲ့အခါကျတော့ ရပ်ဝေးကိုသွားရတဲ့ အခါကျတော့ ခရီးကလည်းဝေးတယ်၊ ဟိုမှာ ရောက်တဲ့အခါကျတော့ တည်းဖို့၊ ခိုဖို့ ကလည်း အဆင်မပြေတာရှိရင်ရှိနိုင်တယ်။ အဲဒီတော့ ကျေးရွာကလူတွေဆိုတော့ တောသွားတာနဲ့ တောင်ယာသွားတာနဲ့ ရှုပ်တဲ့အခါကျတော့ ဆယ်အိမ်စုကိုယ်စားလှယ်ရွေးဖို့ ကို တစ်ခါတည်းလူတွေ အားလုံး စုံအောင် ခေါ်တာလည်းမရှိတော့ဘူး။ ဘယ်နှစ်ယောက်လာသလဲ၊ (၅)ယောက်လာတယ် ဆိုရင် (၅)ယောက်နဲ့ တစ်ခါတည်းဖွဲ့ တယ်။ (၁၀)ယောက်လာရင် (၁၀)ယောက်နဲ့ ဖွဲ့တယ်။ လူစုံမှဆိုတာလည်း မရှိတော့ဘူး။ ဘယ်နှစ်နာရီမှာ ဘယ်အချိန်မှာ လာပါဆိုတာလည်း အတိအကျလည်း ကြေညာထားတာ မရှိတဲ့အတွက်ကြောင့်မို့ လူမစုံဘူး။ လူမစုံတဲ့အခါ ကျတော့ ဆယ်အိမ်စုကိုယ်စားလှယ်ဟာ လာတဲ့သူထဲကပဲ ရွေးသွားတယ်။ အဲဒီတော့ လာတဲ့သူထဲက ရွေးတဲ့အခါမှာ ရွေးပြီးပြီ(၁၀) ဦးစီ၊ ကိုယ်စားလှယ်တွေ ရပြီးပြီ၊ ရတဲ့အခါကျတော့ ဆယ်အိမ်စုကိုယ်စားလှယ်တွေကို ဥပဒေထဲမှာ စိစစ်ရမယ်ဆိုတာပါတယ်။ ဥပဒေပုဒ်မ ၅ အရ စိစစ်ရမယ်ဆိုတဲ့ဟာကို အဲဒီ ကြီးကြပ်ရေးမှူးအဖွဲ့တွေက ဥပဒေကို နားမလည်ဘူး။ ကျွန်တော်တို့ မြို့နယ်မှာဆိုရင် ကြီးကြပ်ရေးမှူးအဖွဲ့ဟာ ဒီ ဥပဒေနဲ့နည်းဥပဒေစာအုပ်ကို မမြင်ဘူးတာအများကြီးပဲ။ မြင်လည်းမမြင်ဖူးဘူး၊ ဖတ်လည်း မဖတ်ဖူးဘူး။ တာဝန်ပေးတဲ့ ကျေးရွာအုပ်စုစာရေးကို တောင်းတယ်လို့ပြောပါတယ်။ တောင်းတဲ့ အုပ်စုစာရေးကလည်း ငါ့မှာလည်းမရှိဘူးကွ။ မင်းတို့ကို မိတ္တူပေးလိုက်တယ်၊ မိတ္တူကို ပြန်ပွားလိုက်ဆိုတော့ ပုဒ်မတွေပါဝင်တဲ့ စာမျက်နှာကလေးကိုပဲ မိတ္တူကူး သူတို့ ဖတ်လည်း နားမလည်ဘူး။ သူတို့ကိုလည်းပဲ ရှင်းတော့ရှင်းပြမယ်ထင်ပါတယ်။ တစ်နာရီလောက်ကတော့ သို့သော်လည်း သူတို့က ကျေးရွာအဆင့်ဆိုတော့ စာတတ်ပေတတ် မဟုတ်တဲ့အခါကျတော့ ဒီကြီးကြပ်ရေးမှူးရဲ့ တာဝန်ကို သူတို့ကနားမလည်ဘူး။ ဘာဆက်လုပ်ရ မယ်ဆိုတာ သူတို့က နားမလည်ဘူး။ မသိတဲ့အခါကျတော့ မသိတဲ့အခါတိုင်း ဘယ်သူ့ကို မေးလဲဆိုတော့ အုပ်စုစာရေးကို မေးတယ်။ အုပ်စုစာရေးကခိုင်းတဲ့အတိုင်း သူတို့က လုပ်တယ်ဆိုတော့ သူတို့ဆီမှာ ပုံစံတွေက ပေးထားတာ မရှိဘူး။ ဒီပုံစံပေးမထားတော့ ပြီးတဲ့အခါမှာ ဘယ်သူက အစီရင်ခံသလဲဆိုရင် အုပ်စုစာရေးက အစီရင်ခံတယ်။ ဘယ်သူက လက်မှတ်ထိုးလည်းဆိုရင် ကြီးကြပ်ရေးမှူးအဖွဲ့ကို လက်မှတ်ထိုးခိုင်းတယ်။ ကြီးကြပ်ရေးမှူး အဖွဲ့က ဒီပုံစံထဲမှာ ဘယ်လိုအချက်တွေပါတယ်ဆိုတာကို မသိလိုက်တဲ့အချက်တွေ ရှိပါတယ်။ အဲဒီအခါကျတော့ စောစောကပြောသလို ပုဒ်မ ၅ ကို သူတို့က နားမလည်ဘူး။ နည်းဥပဒေ ၅ မှာ ရေးသားထားတာက ဒါကိုပဲ ထင်တယ်ဆိုပြီးမှ ပုဒ်မ ၅ မှာ ပါဝင်တဲ့ အချက်နဲ့ကိုက်ညီမှု ရှိ/ မရှိ သူတို့က မစစ်ဆေးနိုင်ဘူး။ အဲဒါကြောင့် ဘာဖြစ်သွားလဲဆိုရင် မြို့ပေါ်မှာတောင်မှ ဒီဆယ်အိမ်စုကိုယ်စားလှယ်တွေဟာ ဥပဒေထဲမှာကျတော့ လက်နက်ကိုင် အဖွဲ့အစည်းမှာ ဖြစ်ရတာဆိုတော့ ရဲလည်း ပါလာတယ်။ ရဲလည်း ဆယ်အိမ်စုကိုယ်စားလှယ် လုပ်ပါတယ်။ အဲဒီတော့ စောစောကပြောတဲ့ သာသနာ့ဝန်ထမ်းလည်း ပါပါတယ်။ အဲဒါ မြို့ပေါ်အဆင့်၊ ရွာကို ကျွန်တော် မပြောသေးဘူး။ နောက်တစ်ခါ ပထမအဆင့်ဖြစ်တဲ့ ဆယ်အိမ်စုကိုယ်စားလှယ်ရွေးတဲ့အခါမှာလည်း လျှို့ဝှက်မဲနဲ့ ရွေးရမယ်ဆိုတာပါပါတယ်။ သို့သော်လည်း ဒါကို တန်ဖိုးမထားတဲ့အတွက်ကြောင့် မြို့ပေါ်မှာလည်းပဲ ဆယ်အိမ်စုကိုယ်စားလှယ် ခင်ဗျားတို့ ညှိနှိုင်းမှ ရွေးလ��ုက်ဆိုတော့၊ ညှိနှိုင်းမှ တစ်ခါရွေးလိုက်တယ်။ သို့သော်လည်းပဲ ပြဿနာ မတက်တဲ့အခါကျတော့ ဘယ်သူမှ ပြဿနာ မရှာတော့ဘူး။ မဖြစ်လာဘူး။ ကျွန်တော်ဆိုလိုတာက ဒီမှာ ပြဋ္ဌာန်းထားတဲ့ ဥပဒေအပေါ်မှာ တာဝန်ယူ ဆောင်ရွက်နေတဲ့ ဝန်ထမ်းတွေဟာတန်ဖိုးမထားဘူး။ အလေးမထားတဲ့သဘောကို ဆိုလိုခြင်း ဖြစ်ပါတယ်။ အဲဒီတော့ ဆက်ပြီးမှတင်ရမယ်ဆိုရင် ကျွန်တော် မဲဆန္ဒနယ်မှာ အုပ်စုစာရေး တစ်ဦးကို အုပ်စု(၃)အုပ်စုနဲ့ ရပ်ကွက်(၂)ခု တာဝန်ပေးတယ်။ သူတာဝန်ယူတဲ့ ရပ်ကွက် (၂) ခုနဲ့ အုပ်စု(၃)ခု စလုံးမှာ အနည်းဆုံးနှစ်ကြိမ်ပြန်လည် ကျင်းပပါတယ်။ ပထမတစ်ကြိမ် ကျင်းပတာ ဘာကြောင့်လဲဆိုရင် သူက ကြီးကြပ်အဖွဲ့ ကို တာဝန်ပေးလိုက်တယ်။ ပေးလိုက်တော့ ဒီနည်းဥပဒေထဲမှာ ဖော်ပြထားတာကို သူက သဘောမပေါက်လား မသိပါ ဘူး။ အဲဒီတော့ ကြီးကြပ်ရေးအဖွဲ့ကိုလည်း မရှင်းပြလားလဲမသိပါဘူး။ ကြီးကြပ်အဖွဲ့ တစ်ခါတည်း ဆယ်ဦးကိုယ်စားလှယ် ခေါ်လိုက်တယ်။ ခေါ်လိုက်ရင် ခင်ဗျားတို့ အချင်းချင်း မဲပေး ကြ ဘယ်သူ့ကို ကြိုက်လည်းဆိုတော့ အချင်းချင်း မဲပေးခိုင်းလိုက်တယ်။ ပေးခိုင်းတော့ မဲက နှစ်ယောက် ထွက်လာတယ်။ အဲဒီနှစ်ယောက်ကို ပြန်ပြီးတော့မှ ပြန်ပြိုင်ခိုင်း တယ်။ ပြန်ပြိုင်တဲ့အခါကျတော့ မဲတူတယ်။ တူနေတဲ့အခါကျတော့ ဘာလုပ်တယ် ကြီးကြပ်ရေးအဖွဲ့က မဲထည့်ပေးလိုက်တယ်။ အဲဒီတော့ မြို့ပေါ်မှာ တာဝန်ယူတဲ့ ဆရာဝန်တစ်ဦးက ကျွန်တော်ကို ပြောပါ တယ်။ ကျွန်တော်တွေ့သမျှထဲမှာပေါ့ လိမ္မာပါးနပ်စွာ၊ အောင်မြင်စွာ ကျင်းပနိုင်တဲ့ သူကတော့ မြို့နယ်လဝကဦးစီးမှူး ဖြစ်ပါတယ်။ ဘာဖြစ်လို့လဲ မေးတဲ့အခါကျတော့ သူက မဲတူတဲ့အခါကျတော့ ခုနကပြောတဲ့ ကြီးကြပ်ရေးအဖွဲ့က မဲထည့်လိုက်ရင် ပြီးရောတဲ့ အဲဒီတော့ ဆရာဝန်လုပ်တာတောင်မှ ဒီဥပဒေကို သေချာမဖတ်ဘူး။ သူလုပ်တာ မှန်တယ် လို့ ထင်တယ်။ သူလဝကဦးစီးမှူးလုပ်တာ မှန်တယ်လို့ ထင်တယ်ဆိုတော့ ပြဿနာတော့ မဖြစ်ဘူး။ မဖြစ်တဲ့အခါကျတော့ ဘာမှ မဖြစ်ဘူး။ သို့သော်လည်း ကျွန်တော်ဆိုလိုချင်တာက ဒီဥပဒေတွေကို အဲဒီက တာဝန်ရှိတဲ့ တာဝန်ပေးခံရတဲ့ ဝန်ထမ်းတွေတောင်မှ သေချာ မဖတ်ဘူးဆိုရင် ကျေးရွာအဆင့်မှာရှိတဲ့ ကြီးကြပ်ရေးမှူး အဖွဲ့ က ဘယ်ဖတ်နိုင်တော့မလဲ။ အဲဒီလိုမျိုးတွေ အားနည်းချက်တွေရှိပါတယ်။ သူလုပ်တာ ျတော့ ဘာမှန်တယ်လို့ထင်ဥပဒေတွေကို အဲဒီတော့ အုပ်စုတစ်စုမှာကျတော့ ခုနကပြောသလို ကြီးကြပ်ရေးအဖွဲ့က မဲထည့်ပြီဆိုတော့ ကိုယ်ဟာကိုယ်မှားမှန်းသိတယ်။ အုပ်စုစာရေးကလည်း သူဆုံးဖြတ်တာ မှားမှန်း သိတယ်တဲ့အခါကျတော့ မြို့နယ်အုပ်ချုပ်ရေးမှူးထံ ဖုန်းဆက်တယ်။ ကျွန်တော် ဘယ်လိုလုပ်ရမလဲဆိုတာ။ ဒါဆိုပြန်လုပ်ဆို၊ ပြန်လုပ်လိုက်ပြန်ရော၊ ပြန်လုပ်တဲ့အခါကျတော့ ဟိုလူကလည်း ရွာမှာဆိုတော့ အုပ်ချုပ်ရေးမှူးရပြီဆိုတော့ ပျော်လို့ ဝက်တစ်ကောင်လည်း သတ်လိုက်ပြီ၊ ဝက်သားလည်းစားပြီးပြီ၊ တစ်ရွာသားလုံးလည်း စားလိုက်ပြီ၊ စားတဲ့အခါ ကျတော့ ဟိုပြန်လုပ်ဆိုတော့ ပြန်လုပ်ရတယ်။ သူမရတော့ဘူးဆိုတော့ ဟိုမှာ ပထမ ရတဲ့ သူက ဘာပြောလဲဆိုတော့ ကျွန်တော် ဝက်တစ်ကောင် ဆုံးရှုံးတယ်၊ ခင်ဗျား အုပ်စုစာရေး ခင်ဗျားလျော်ပေး၊ လျော်ကြေးပါတောင်းလာတယ်။ နောက်ဟိုဘက်ရပ်ကွက်တစ်ခုမှာလည်း ဒီအတိုင်းပဲ ပထမတစ်ကြိမ်လုပ်တယ်။ သူနိုင်တယ်။ ဒုတိယတစ်ကြိမ် ပြန်လုပ်တယ်၊နိုင်တယ်။ အဲဒီတော့ တတိယအကြိမ်က ဘာဖြစ်လို့ လုပ်ရတာလည်းဆိုတော့ ဟိုတစ်ခြားလူက ခုနက ဦးခင်မောင်ရီ ပြောသလို တစ်ခြား အကြောင်းပြချက်နဲ့ ဒီရွေးကောက်ပွဲဥပဒေမှာ မပါတဲ့ဟာနဲ့ အရင်တုန်းက သူက ဘာဖြစ်ခဲ့ ပါတယ်၊ ဓမ္မာရုံဆောက်တဲ့ ပိုက်ဆံဘယ်လောက် ယူသွားတာရှိတယ်၊ အခုချိန်ထိ မဆပ် သေးဘူး၊ ဒါတွေကို မြို့နယ်အုပ်ချုပ်ရေးမှူးထံတင်ပြတယ်ဆိုတော့ ဒါဆိုရင် မြို့နယ် အုပ်ချုပ်ရေးမှူးမှာလည်း ခေါင်းလေးလာတယ်။ ကျွန်တော့်ကို လာပါဦးလို့ ဖုန်းဆက်တယ်။ အလုပ်သဘော နည်းနည်းပါးပါး တိုင်ပင်ကြည့်ရအောင်ဆိုတော့ ကျွန်တော် ဘာလုပ်ရမှန်း မသိဘူး ရှုပ်နေပြီ၊ တစ်ယောက်က လာပြော၊ တစ်ယောက်ကလာပြောနဲ့ ခေါင်းရှုပ်လာပြီ၊ ကျွန်တော်ကတော့ အလုပ်သဘောပဲ ပြောပါမယ်လို့ ၊ သို့သော် ဒီဥပဒေထဲမှာ ပါတဲ့အတိုင်းပဲ ပြန်စိစစ်လိုက်ရင်ပြီးတာပဲဆိုပြီး ပြန်ပြီး ကြီးကြပ်ရေးအဖွဲ့ကို ပြန်ဖွဲ့၊ ဆယ်အိမ်စုကိုယ်စားလှယ် ရွေးတဲ့ဟာနဲ့ ပြန်စပြီးမှ နောက်ပိုင်းပြန်ရွေးတယ်၊ ပြန်ရွေးတဲ့အခါကျတော့ ပထမနှစ်ခါနိုင်မယ့် သူက တတိယအကြိမ် ကျတော့ သူမနိုင်တော့ဘူး။ သူကလည်း ဝက်တစ်ကောင် ဆုံးရှုံးပြီးပြီ။ အဲလိုမျိုးတွေ ရှိပါတယ်။ နောက်တစ်ခုတော့ ခုနက ပြောသလို ဥပဒေအတိုင်းလုပ်တဲ့အခါမှာ နည်းဥပဒေ အတိုင်းပဲလုပ် မဲကတူနေတယ်၊ မဲတူတာမှ တစ်ခါတူတာမဟုတ်ဘူး၊ ပထမအကြိမ်မဲထည့်တယ် မဲတူတယ်၊ ဒုတိယအကြိမ်မဲထည့်တယ် မဲတူတယ်ဆိုတော့ ကျွန်တော်ပြောချင် တာက နှစ်ကြိမ်တူပြီးရင် ဘာဆက်လုပ်မလဲ၊ ဒီဥပဒေထဲမှာကျတော့ နည်းဥပဒေထဲမှာ ဖော်ပြထားခြင်းမရှိဘူး။ အဲဒီတော့ ရွာမှာဆိုတော့ နှစ်ခါတူပြီးပြီဆိုတော့ ကျွန်တော်က စိတ်ညစ်နေတယ်၊ သုံးခါထည့်အုံးမလား။ သုံးခါထည့်ခိုင်းတယ်။ ထည့်ခိုင်းတဲ့အခါကျတော့နောက်တစ်ခါတူရင် ကျွန်တော် နောက်တစ်ခါလည်း ပြန်ထည့်ရမယ် မထူးပါဘူးဆိုပြီး လူပြောင်းလဲတော့မယ်ဆိုတော့ ပထမထည့်တဲ့လူကို သူကမထည့်တော့ဘူး။ တတိယအကြိမ် မှာကျတော့ အဆင်ပြေသွားတယ်။ ဆိုလိုတာက အမှန်ဆိုရင် ကိုယ်နှစ်သက်တဲ့ လူကိုမဲထည့်ရင် တစ်ယောက်ထဲပဲနှစ်သက်တာ ဖြစ်ရမယ်။ သုံးကြိမ်ထည့်တဲ့အခါကျတော့ လူသာပြောင်းသွားတာ အဖြေတော့ထွက်တယ်။ သို့သော်လည်း ကျွန်တော်ဆိုလိုတာက ဒီမှာ နည်းဥပဒေမှာ ပြဋ္ဌာန်းထားတာ မရှိဘူး။ နှစ်ကြိမ်ထည့်၊ သုံးကြိမ်ထည့်ပြီးမှ တူနေရင် ဘာဆက်လုပ်မလည်းဆိုတာတော့ ဖော်ပြထား ခြင်း မရှိဘူး။ အဲဒါကို ညွှန်ကြားချက်တွေနဲ့ ထုတ်ပြန်မယ်ဆိုရင်တော့ သင့်တော် မလားလို့ ကျွန်တော့်စိတ်ထဲမှာ ဒီလိုခံယူလို့ ပြောရခြင်း ဖြစ်ပါတယ်။ အဲဒီတော့ နောက်တစ်ခုကျတော့ မြို့ကလည်းဖွဲ့စည်းကာစဆိုတော့ ဆမီးမြို့မှာ ဘာဖြစ်လဲဆိုတော့ ရပ်ကွက်က(၃)ရပ်ကွက် ဖွဲ့စည်းတယ်။ အစတုန်းကအုပ်စုတစ်စု၊ အုပ်စုအနေနဲ့ဆိုတော့ ရပ်ကွက်အသစ်ဖြစ်တဲ့ အခါကျတော့ လူအသစ်တွေအများကြီးဝင်လာတယ်။ အများ ကြီး ဝင်လာတဲ့အခါကျတော့ ဒီဥပဒေအရ လုပ်လို့ မရတာတွေ အများ ကြီးရှိတယ်။ ဟို အုပ်ချုပ်ရေးမှူးလောင်းအဖြစ် လျာထားခြင်းခံရတဲ့ သူက သူနေတာ သူ့အိမ်က ရပ်ကွက် (၂) မှာ၊ သူနေတာက ရပ်ကွက်(၁) မှာဆိုတော့ ဟိုလူတွေက ကန့်ကွက်တဲ့ ဥပဒေအရ သူနေထိုင်တာသည် ရပ်ကက်(၂)မှာ နေထိုင်တာက မရှိဘူး။ ရပ်ကွက် (၁)မှာပဲ နေတယ်။ သူအိမ်က ရပ်ကွက် (၂)မှာနေတယ်။ သူနေတာသည် အခု (၁၀)နှစ် မပြည့်သေးဘူး။ ဒီ ရပ်ကွက်အလိုက် ပြန်ယှဉ်ကြည့်တဲ့အခါ ကန့်ကွက်ပြန်တယ်။ မြို့နယ်အုပ်ချုပ်ရေးမှူးကလည်း ဒါတော့ ထားလိုက်ပါ အသစ်ဖွဲ့စည်းတဲ့ ဟာတော့ သူကလည်း ငြိမ်သွားတယ်။ နောက်တစ်ခုက တခြားနေရာကပြောင်းရွှေ့မှ ရပ်ကွက်ထဲမှာဝင်လာတဲ့ အခါကျ တော့ အဲဒီရပ်ကွက်မှာ အိမ်ခြေ(၂၀)၊ (၃၀)လောက်က အသစ်ဝင်လာတာရှိတယ်။ သူတို့က ကျတော့ အဲဒီဆယ်အိမ်စုကိုယ်စားလှယ် သူတို့ မရဘူး။ ဘာလို့လည်းဆိုတော့ ဆယ်အိမ်စု ကိုယ်စားလှယ်သည် အုပ်ချုပ်ရေးမှူးရဲ့ အရည်အချင်းနဲ့ ကိုက်ညီရမယ်ဆိုတဲ့ပုံစံ ရှိတဲ့အခါ ကျတော့ သူတို့ကတော့ နှစ်နှစ် သုံးနှစ် ဒီလိုမျိုးရှိလာတာ။ အိမ်ခြေ သုံးလေးဆယ်လောက်က သူတို့က ဆယ်အိမ်စုကိုယ်စားလှယ် မရလိုက်ဘူး။ မရလိုက်တော့ သူတို့က ဘာမှ မဲထည့် ပိုင်ခွင့်မရှိဘူး။ အဲဒါတွေလည်း အခက်အခဲတွေ တင်ပြလာတာတွေ ရှိပါတယ်။ နောက်တစ်ခုကြတော့ အကုန်လုံး ရွေးလို့ ကပြီးသွားပြီ၊ ခုနပြောသလို သူတို့ ဥပဒေအရလုပ်လို့ပြီးသွားပြီ၊ ပြီးသွားတဲ့အခါမှာ ပထမဘာမှားခဲ့တယ်ဆိုတာ ကြီးကြပ်အဖွဲ့က လည်းမသိဘူး။ ဆယ်အိမ်စုကိုယ်စားလှယ်ကို ဖွဲ့စည်းတဲ့အခါမှာ အုပ်စုစာရေးက အကုန်လုံး လုပ်ထားပြီးသားဆိုတော့ ကြီးကြပ်အဖွဲ့က အဲဒါ စာတတ်၊ ပေတတ် မစစ်ဆေးနိုင်တဲ့အခါ ကျတော့ ဘယ်လိုဖြစ်သွားလည်းဆိုတော့ ရပ်ကွက်(၂)မှာပါတဲ့လူက ရပ်ကွက်(၁) မှာလည်း အုပ်စုစာရေးကနှစ်ခါ ဟိုဘက်မှာလည်းထည့်၊ ဒီဘက်မှုလည်း နာမည်ထည့်လိုက်ဆိုတော့ အဲလိုထည့်တာ ဘယ်နှစ်ယောက်လောက်လည်းဆိုတော့ (၂၀)ယောက်လောက် ရှိတယ်။ နောက်ပိုင်းမှာသိတဲ့အခါကျတော့ ကြီးကြပ်ရေးမှူးအဖွဲ့ကပြန်ပြီးတော့မှမြို့နယ်အုပ်ချုပ်ရေးမှူး ကို တင်ပြတယ်။ ဒီလိုဒီလိုရှိပါတယ်။ ဒါကို ပြန်ပြီးတော့မှ လုပ်ပေးပါဆိုတော့၊ နောက်တစ်ခါ ပြန်လုပ်ရပါတယ်။ ဒီလိုမျိုးတွေ အခက်အခဲတွေ အများ ကြီးရှိပါတယ်။ ဒါကြောင့် ကျွန်တော်ဆိုလိုချင်တာကတော့ ဒီမှာကျတော့ ကျွန်တော်တို့ လုပ်တဲ့ အပေါ်မှာ အများ ကြီး အားနည်းချက်တွေရှိသလို တစ်ချို့နေရာမှာတော့ ပြဿနာမရှာလို့ ပြဿနာ မဖြစ်ပေါ်လာတာလည်း ရှိပါတယ်။ သို့သော်လည်းပဲ လိုအပ်တဲ့ဟာတွေ ဒီနည်းဥပဒေထဲမှာ မဖော်ပြထားတာတွေကိုလည်း တစ်ချို့နေရာတွေမှာ ညွှန်ကြားချက်တွေနဲ့ ဖော်ပြပေးမယ်ဆိုရင်၊ ထုတ်ပြန်ပေးမယ်ဆိုရင် ကောင်းမလားလို့ ကျွန်တော်စိတ် ဒီလိုခံယူပါ တယ်။ နောက်တစ်ခုကတော့ ကြီးကြပ်ရေးမှူးအဖွဲ့ ကို ဒီဥပဒေကိုတစ်ခါတည်း မိတ္တူကူးပြီးမှ ပေးမယ့်အစား ဥပဒေမှာပါတဲ့ လုပ်ငန်းစဉ်ကို အစဉ်အတိုင်း (၁) ဘာလုပ်ပါ၊ (၂) ဘာလုပ်ပါ။ (၃) ဘာလုပ်ပါ အစဉ်အတိုင်း လုပ်ငန်းစဉ်လေးကို ရေးချပြီးမှ ပေးလိုက်ရင် သူတို့က ပိုပြီးတော့မှ နားလည်လွယ်မယ်လို့ ထင်တယ်။ အခုတော့ သူတို့က ဥပဒေစာအုပ်ကိုပဲ ပေးလိုက်တော့ မိတ္တူတွေ သူတို့ဥပဒေက အောက်ဖော်ပြပါဆိုတဲ့ဟာတွေ အပိုဒ် (၅)ပါဆိုတဲ့ဟာတွေ၊ အပိုဒ်(၃)ပါဆိုတဲ့ဟာတွေ နားမလည်တဲ့အခါကျတော့ ဘာဆက်လုပ်ရမယ်ဆိုတာ မသိဘူး။ ဒါကြောင့်လုပ်ငန်းစဉ်လေး အတိအကျနဲ့ တစ်ခါတည်းဖော်ပြမှ သူတို့ကို လုပ်ခိုင်းမယ်ဆိုရင် လေ့ကျင့်ပေးမယ်ဆိုရင်တော့ ပိုပြီးတော့မှ သင့်တော်မယ်လို့ ထင်ပါတယ်။ အခြေအနေအရကြည့်မယ်ဆိုရင် ကျွန်တော်တို့ မြို့နယ်မှာဆိုရင် မြို့နယ် အုပ်ချုပ်ရေးမှူးက ခရီးထွက်သွားတဲ့အခါကျတော့ ဒုဦးစီးတစ်ယောက်ကို တာဝန်ပေးလိုက်တယ်ဆိုတော့ သူက ဒုဦးစီး သူတာဝန် ယူပြီးဆောင်ရွက်တဲ့အခါကျတော့ တစ်ရက်၊ နှစ်ရက်တော့ တစ်ချို့ကတော့ အုပ်စုစာရေးတွေကတက်တယ်၊ တစ်ချို့ဝန်ထမ်းတွေက နာရီပိုင်းနဲ့တက်တာ ရှိတယ်၊ ကြီးကြပ်ရေးအဖွဲ့ကတော့ တစ်ချို့ကတော့ မတက်လိုက်တာ ရှိတယ်။ တက်လိုက်တာရှိတယ်။ ဒီလိုမျိုး သူတို့က သေသေချာချာ သင်တန်းတက်ထားတာလည်း မရှိတဲ့အခါကျတော့ ဥပဒေ အတိုင်း မကျင်းပနိုင်တာ ဖြစ်ပါတယ်။ တစ်ချို့ကျတော့ အဖွဲ့အစည်းကလေးတွေက ရှိတဲ့ အခါကျတော့ ဟိုဘက်ရွာ၊ ဒီဘက်ရွာ ဟိုပါတီ၊ ဒီပါတီဆိုတဲ့အခါကျတော့ ကိုယ့်ပါတီက ပါလာရင် ၂၀၁၅ သေချာတယ်ဆိုတဲ့ အမြင်တွေနဲ့အမျိုးမျိုးဥပဒေကို သိရက်သားနဲ့ ကိုယ့်ဘာသာကိုယ် ဖန်တီးလုပ်ယူပြီး နောက်ပိုင်းအခါမှ မရတဲ့အခါမှ ကိုယ့်လူမရတဲ့အခါမှ ကန့်ကွက်တာတွေရှိပါတယ်။ အဲဒါကိုလည်းပဲ ကန့်ကွက်တဲ့ကိစ္စနဲ့ပတ်သက်ပြီးတော့မှလည်း သဘောကတော့ အုပ်ချုပ်ရေးမှူးက တစ်ခါတည်း ခရိုင်အုပ်ချုပ်ရေးမှူးဆီ တင်ပြလို့ အတည်ပြုချက်ရယူပြီး ခန့်လိုက်တယ်၊ ခန့်ပြီးတဲ့အခါမှ ကန့်ကွက်ရင် အကျုံးဝင် မဝင်ကိုတော့ ကျွန်တော်တို့ ဖော်ပြထားခြင်း မရှိပါဘူး။ အခုနပြောသလို ဒီဥပဒေမှာမပါတဲ့ တစ်ခြား သူရဲ့ အရင်တုန်းက ငွေစားခဲ့တာတွေ၊ အဆောက်အဦနဲ့ ပတ်သက်၍သော်လည်းကောင်း ပြဿနာရှိတဲ့ဟာတွေ၊ ဒီဥပဒေထဲမှာ အကျုံးဝင်စေလို့ရမလား။ ဒါတွေကိုလည်း ကျွန်တော်တို့ သုံးသပ်သင့်ပါ တယ်။ တစ်ချို့ကျတော့ ခရိုင်အုပ်ချုပ်ရေးမှူးတွေ ခုနကဝန်ကြီးချုပ်ထံမှာ တိုက်ရိုက်စာရေးတဲ့ အခါကျတော့ ဒီလိုအပြစ်ရှိရင် သူ့ကို ပြန်ပြီးတော့မှ ရွေးလိုက်ဆိုပြီးတော့ ဥပဒေအရ သူက အကျုံးမဝင်ပါဘူးလို့ ထင်ပါတယ်။ နောက်တစ်ခါ ကျွန်တော် မြို့နယ်အုပ်ချုပ်ရေးမှူးကို မေးဖူးပါတယ်။ သူက အကျင့်စာရိတ္တကောင်းမွန်ရမယ်ဆိုတဲ့ အချက်နဲ့ ပတ်သတ်လို့ ဟိုမှာ ဘယ်လိုသင်တန်း ပို့ချ လည်းဆိုတော့ သူကဘယ်လိုပြောလည်းဆိုတော့ အကျင့်စာရိတ္တကောင်းမွန်ရမယ် ဆိုတာက လွန်ခဲ့တဲ့ တစ်လတုန်းက၊ နှစ်လတုန်းက၊ သုံးလတုန်းကမဆိုဘူး။ လက်ရှိ အကျင့်စာရိတ္ောင်းမွန်သူဖြစ်ရမယ်ဆိုတဲ့ ပြည်ထဲရေးဝန်ကြီးဌာနမှာ သင်တန်းတက်တဲ့အခါမှာ ပြောပါ တယ်လို့ဆိုတယ်။ ဒီလိုဆိုရင် ပြီးခဲ့တဲ့ လွန်ခဲ့တဲ့ (၆)လတုန်းက ဖြစ်ပျက်တဲ့ပြဿနာတွေကို အခုမှတိုင်ပြီးမှ အုပ်ရေးမှူးအနေနဲ့ ခန့်ဖို့မသင့်တဲ့ကန့်ကွက်စာကို အရေးယူဆောင်ရွက်သင့် သလား။ ဒါကို ပြန်လည်သုံးသပ်သင့်ပါတယ်၊ ဒါတွေလည်းရှိပါတယ်ဆိုတာ ကျွန်တော်တို့ တင်ပြသင့်ပါတယ်။ ဒါကြောင့် ဦးဖုန်းမြင့်အောင် တင်ပြတဲ့ ဆယ်အိမ်စုကိုယ်စားလှယ် ရွေးချယ်ပွဲများ ကျင်းပနိုင်ရန် လိုအပ်သလို စီစဉ်ဆောင်ရွက်ပေးနိုင်ဆိုတဲ့နေရာမှာ ကျွန်တော့်အနေနဲ့ ခုန ကျွန်တော်တင်ပြတာ အချက်အလက်တွေလိုအပ်တဲ့နေရာမှာ ညွှန်ကြားစာလေးတွေနဲ့ လုပ်ငန်းစဉ်လေးတွေ ထုတ်ပြန်ပေးမယ်ဆိုရင် ဥပမာ ကန့်ကွက်တယ်ဆိုပေမယ့် ဘယ်နေ့က ကန့်ကွက်နိုင်တယ်ဆိုတာမျိုး စာလေးတွေ ထုတ်ပြန်ပေးနိုင်မယ်ဆိုရင် ပိုမိုသင့်လျော်ပါမယ်လို့ ထင်မြင်ယူဆတာကို တင်ပြရင်းနဲ့ နိဂုံးချုပ်ပါတယ်။ ကျေးဇူးတင်ပါတယ်။(ဩဘာသံများ)</speech>
<speech type="speaker">ကရင်ပြည်နယ် မဲဆန္ဒနယ်အမှတ်(၁)မှ ဦးစောအောင်ကျော်နိုင် (ခ) ရှားဘူးဟေ့ ဆွေးနွေးနိုင်ပါပြီ</speech>
<speech><mp id="25">ဦးစောအောင်ကျော်နိုင်(ခ)ရှားဘူးဖော့၊ ကရင်ပြည်နယ် မဲဆန္ဒနယ်အမှတ်(၁)</mp>ရိုသေလေးစားအပ်ပါသော အမျိုးသားလွှတ်တော် ဥက္ကဋ္ဌကြီးနှင့်တကွ ဒုတိယဝန်ကြီး၊ ကိုယ်စားလှယ်တော် လူကြီးမင်းများအားလုံး ကျန်းမာချမ်းသာ ကြပါစေခင်ဗျာ။ ကျွန်တော် ကတော့ ကရင်ပြည်နယ် မဲဆန္ဒနယ်အမှတ်(၁)မှ အမျိုးသားလွှတ်တော် ကိုယ်စားလှယ် ဦးစောအောင်ကျော်နိုင် ဖြစ်ပါတယ်။ ဥက္ကဋ္ဌကြီးခင်ဗျား။ အဆိုရှင် ဦးဖုန်းမြင့်အောင် ရဲ့ အဆိုကို လေ့လာကြည့်တဲ့အခါမှာ အချက်တစ်ချက်တည်းကိုပဲ အဓိကထားပြီးတော့ ဆယ်အိမ်စုကိုယ်စားလှယ် အချက်တစ်ချက်ထဲနဲ့ပဲ ကျွန်တော်လေ့လာသုံးသပ်မိတဲ့အတွက် အဲဒီပေါ်မှာ ထောက်ခံရင်းနဲ့ ဖြည့်စွက်ဆွေးနွေးသွားပါမယ် ခင်ဗျား။ လေးစားအပ်ပါသော အမျိုးသားလွှတ်တော် ဥက္ကဋ္ဌကြီးခင်ဗျား။ ၂၀၁၂ ခုနှစ်၊ ဒီဇင်ဘာလမှာပဲ ရပ်ကွက်ကျေးရွာအုပ်ချုပ်ရေးမှူး ရွေးချယ်ပွဲများ ကျင်းပပြီးပေမယ့်လည်း ကရင်ပြည်နယ် အပါအဝင် နိုင်ငံနဲ့အဝှမ်း အတော်များများဟာ ယနေ့အထိ မပြေမလည် အငြင်းပွားမှုတွေ တိုင်ကြားမှုများနဲ့ တရားဝင်ခန့်အပ် တာဝန်ပေးနိုင်ခြင်း မရှိသေးတဲ့ နေရာများလည်းတော်တော်များများရှိသေးတာကို ကြားနေရပါတယ်။ ဥက္ကဋ္ဌကြီးခင်ဗျား။ အဲဒီလို ဖြစ်ရတဲ့ အကြောင်းရင်းကို လေ့လာသုံးသပ်ကြည့်တဲ့ အခါမှာ အဆိုရှင်ပြောသွားတဲ့ ဆယ်အိမ်စုကိုယ်စားလှယ်များကို လျှို့ဝှက်မဲစနစ်နဲ့ ဥပဒေနည်းလမ်းနဲ့အညီ မဆောင်ရွက်ခဲ့တဲ့ အဆိုမှာ ကျွန်တော့်အနေနဲ့ လက်တွေ့ ကျကျ ထင်မြင်သုံးသပ် ယူဆမိတာကတော့ မြို့နယ်အထွေထွေအုပ်ချုပ်ရေးဌာနများရဲ့ ထိထိ ရောက်ရောက် စီစဉ်ဆောင်ရွက် အသိပညာပေးမှုအားနည်းချက်တွေလည်း ပါတယ်လို့ ထင်မြင်ယူဆမိပါတယ်။ ကျွန်တော့် ယူဆချက်က မှန်ချင်လည်း မှန်မယ်။ မှားရင်လည်း မှားမှာပေါ့ ဥက္ကဋ္ဌကြီးခင်ဗျာ။ ဘာကြောင့်လဲဆိုရင် ဆယ်အိမ်စုကိုယ်စားလှယ်ပြဿနာ မစခင်ကိုက ကြီးကြပ်မယ့် ကြီးကြပ်ရေးမှူး (၅) ဦးကတည်းကစပြီး ပြဿနာရှိတဲ့နေရာ တော်တော်များများ ရှိတာကို တွေ့ရပါတယ်။ သူ့လူ ကုယ့်လူ အပါ နည်းတယ်။ အပါ များတယ်။ သူ့ဘက်က လူပဲ ပါတယ်။ ကိုယ့်ဘက်က လူက မပါဘူး။ ကိုယ့်အုပ်စုကပဲ ပါတယ်။ အဲဒီ တော်တော်ရှုပ်တဲ့ ပြဿနာတွေ၊ နောက်တစ်ခါ ကြီးကြပ်ရေးအဖွဲ့ရဲ့ ဥပဒေတွေ နည်းလမ်းတကျ ဘယ်လို လုပ်လို့ ဘယ်လိုစီစဉ်ဆောင်ရွက်ရမှာဆိုတာကို မသိကြတဲ့ပြဿနာတွေကြောင့် ကြီးကြပ်ရေး ရပ်မိရပ်ဖကို ကြိုးကိုင်ပြီးတော့ ယခင်က သြဇာအာဏာရှင်တွေ အုပ်စုဖွဲ့ ဝင်ရောက် ခြယ်လှယ်ဆောင်ရွက်နေကြတဲ့ အုပ်ချုပ်ရေးမှူးဟောင်းတို့ရဲ့ ပွဲစားတွေလို့ပဲ ခေါ်ရမလား တော့ မသိဘူး။ ဥက္ကဋ္ဌကြီးခင်ဗျား။ ကြုံလို့ အိမ်ခြံမြေရောင်းဝယ်ရေးပွဲစား ဂျာနယ်တစ်စောင် သွားတွေ့မိတာနဲ့ အဲဒါနဲ့ ဆက်စပ်ပြီးတော့ ထူးထူးခြားခြားတွေ့မိလို့ ကြီးကြပ်ရေးမှူး(၅)ဦး ရွေးချယ်ရေးပွဲစားလို့ပဲ ပြောရမလား။ ဆယ်အိမ်စုကိုယ်စားလှယ် ရွေးချယ်ရေးပွဲစားတွေ လို့ပဲ ပြောရမလား။ နောက်ဆုံး အုပ်ချုပ်ရေးမှူး ရွေးချယ်ရေးပွဲစားတွေကပဲလို့ ပြောရ မလား။ ဥပဒေ၊ နည်းဥပဒေ၊ လုပ်ထုံးလုပ်နည်း ဘာမှ နားမလည်ဘဲ ဝင်ရောက်ခြေရှုပ်ကြလို့ ပြဿနာတွေ အခုထိကို မပြီးနိုင်ကြသေးတဲ့ ကျေးရွာတွေ အများ ကြီး ရှိပါတယ်။ အချို့ကျေးရွာများဆိုရင် ကြီးကြပ်ရေးမှူးကို ကျေးရွာများ သဘောကျတဲ့ လူတွေမဟုတ်ဘဲ အုပ်ချုပ်ရေးမှူးဟောင်းနဲ့ စာရေးတို့ ကပဲ မြို့နယ်အုပ်ချုပ်ရေးမှူးတို့နဲ့ ကြိတ်ပြီး မိမိတို့ သဘောအတိုင်း ရွေးချယ်သတ်မှတ်တာတွေ၊ ဆောင်ရွက်ခဲ့တာတွေကြောင့်လည်း မကျေမနပ် နဲ့ သူ့ကို ငါတိုင်၊ ငါ့ကို သူတိုင် တစ်ခါရွေး၊ ရွေးပြီးလို့ မကြိုက်ရင် ဒီဖက်က မကျေနပ် ပြန်တိုင်၊ ခုနက ရှေ့က ကိုယ်စားလှယ်တွေ ပြောသွားတဲ့အတိုင်းတွေလိုပါပဲ။ အုပ်ချုပ်ရေးမှူး သံသရာတွေလည်နေကြတယ်။ အဆိုရှင်ပြောတဲ့ ဆယ်အိမ်စုကိုယ်စားလှယ်တွေလည်း အဲဒီ ဆယ်အိမ်စုမှာပဲ သံသရာတွေလည်နေတဲ့ ရွာတွေ အများ ကြီး ရှိပါတယ် ဥက္ကဋ္ဌကြီး ခင်ဗျား။ ဥက္ကဋ္ဌကြီးခင်ဗျား။ ကျွန်တော် နိဂုံးချုပ်ပါမယ်။ ဒါပေမဲ့ နိဂုံးမချုပ်ခင်လေးမှာ ကျွန်တော့်ရဲ့ ကိုယ်တွေ့ပေါ့၊ ကြုံတွေ့ရတဲ့ သာဓကလေးတစ်ခုကို တင်ပြခွင့်ပြုပါခင်ဗျာ။ ဘာကြောင့်လဲဆိုရင် ခုနကပြဿနာတွေက အဲဒီပြဿနာမျိုးက ဆင်တူတွေပါပဲ။ သို့သော် လည်းပဲ အဲဒီရွာမှာဆိုရင် ပထမရွေးလိုက်၊ မရတော့ တစ်ဖက်ကပြန်တိုင်လိုက်နဲ့ ရွာနာမည်တော့ မပြောတော့ပါဘူး။ အဲဒါကိုလာတိုင်ကြ၊ လာပြောကြတဲ့အခါကျတော့ ကျွန်တော်က လွှတ်တော် အတွေ့အကြုံရှင်းလင်းပွဲအရရော၊ အဲဒီရွေးချယ်တဲ့ဥပဒေ၊ နည်းဥပဒေကို ရှင်းလင်းဖို့ အတွက်သွားတဲ့အခါမှာ အဲဒီအစည်းအဝေးမစခင်မှာပဲ အုပ်စုလိုက် အမိုးကြီးတို့၊ အဖွားကြီးတို့၊ အဒေါ်တို့၊ ဦးလေးတို့ ကလည်း စုနေကြပါတယ်။ နည်းနည်းလေး မသိမသာလေး သိချင်တာ နဲ့ သူတို့ ကြားထဲဝင်ပြီးတော့ ဘယ်လို ဖြစ်တာလဲ အမိုးတို့၊ အဖွားတို့ အခြေအနေ ဘယ်လို ဖြစ်တာလဲ၊ ဟာ ဒီလိုပဲ သူ့ဘက်ကချည်းပဲ ရွေးတယ်။ အုပ်ချုပ်ရေးမှူး၊ ကြီးကြပ်ရေးမှူး၊ တို့လည်း ဘာမှမသိဘူး။ သူ့လူချည်းပဲ စွတ်ထည့်၊ ဘာညာပေါ့။ ခုန ရှေ့က ရှင်းလင်းပြောသွား သလို၊ ပြောနေတဲ့ ကြားက ဒါဆို အမိုးတို့မှာ တကယ့် ကြီးကြပ်ရေးမှူးအဖြစ် လုပ်ဖို့ ရှေ့မီ နောက်မီ လူကြီးတွေ မရှိဘူးလား။ အဲဒီလို သွားမေးလိုက်မိတယ်။ ဟာ ရှိတာပေါ့တဲ့။ ရှိတာကို ဒီကိုလာလို့ မရဘူးတဲ့။ ဟာ ဘာဖြစ်လို့ လဲ။ ဘယ်သူက မပေးလာတာလဲ။ ဘယ်သူက တားတာလဲ။ မဟုတ်ဘူးတဲ့။ အသက်(၉၈)နှစ်ရှိလို့ အိပ်ယာမှာ သူငယ်ပြန်နေလို့ ပါတဲ့။ အဲဒီလိုလည်း ရှိတတ်တယ်၊ သူတို့လည်း၊ အဲဒါနဲ့ ကျွန်တော်ဆိုတော့ ကျွန်တော် ပြောလိုက်တဲ့စကား လူကြီးသွားပြောလိုက်မိလို့ အမှန်ဆို ကျေးရွာ ခုနကဥပဒေအတိုင်း မှာဆို ဩဇာတိက္ကမ ရှိတဲ့ ဒီလူယုံကြည်တဲ့ဟာကို ကျွန်တော် မပြောလိုက်မိတဲ့အတွက်နဲ့လည်း အဲဒီလိုကျွန်တော့်ကို ပြန်ပြောတာကိုလည်း နည်းနည်း ဘယ်လိုပြောမလဲ။ ရယ်စရာလို ဖြစ်သွားတယ်။ အဲဒီတော့ ကျွန်တော်ကပဲ အမိုးတို့ ဒီမှာဖြစ်နေတဲ့ဥစ္စာက အခုက အရင် ဥက္ကဋ္ဌ၊ အရင် အုပ်ချုပ်ရေးမှူးဟောင်းက အခု သူ့လူတွေနဲ့ပဲ လုပ်တဲ့အခါကျတော့ ကျွန်တော် ကြည့်တော့ အမျိုးတို့ရယ် ဒီကိစ္စက ခဏခဏ ဖြစ်နေတာ၊ ဒီဥက္ကဋ္ဌကလည်း အမိုးတို့ ရွာ တိုးတက်နေပါပြီ။ ကျွန်တော်ကြည့်တာ လမ်းတွေလည်း ကောင်းပါတယ်။ အခုလည်း လျှပ်စစ်မီးတိုင်တွေနဲ့ တော်တော်တိုးတက်တာပဲ လုပ်ပေးတာပဲ မဟုတ်လား။ မကောင်းဘူး လားဆိုပြီးတော့ သွေးတိုးစမ်းပြီး မေးလိုက်တော့၊ အမိုးတစ်ယောက်က ပြောတယ်။ မပြောချင်ပါဘူး ဖိုးခွာရယ် တဲ့။ ဥက္ကဋ္ဌကတော့ မီးလင်းအောင်ဆိုပြီးတော့ ပိုက်ဆံ ငါးသိန်း၊ ခုနစ်သိန်း၊ ရှစ်သိန်း တောင်းသလောက် ပေး၊ မီးလည်း မှန်မှန် မလာ။ သူ့ရဲ့ မြို့က လူ ကြီးလာရင် မီးလာ။ လူကြီးပြန်ရင် မီးလည်းပြန်။ ဒါ ရယ်စရာလေးလို ခလောင်းဖို့ က ပုံပြင် သဘောမျိုးလို ဖြစ်နေတယ်။ ကျွန်တော် ပြောတာက ဒါကတော့ ရှိတတ်ပါတယ်လို့ ပြောဖို့ စကားကို ရှာနေတုန်းပဲ ရှိသေးတယ်။ နောက် အမိုးကြီး၊ အဖွားတစ်ယောက်က ပြောတယ်။ ဖိုးခွားတဲ့ နောက် တစ်ခါ အဲဒီလူကြီးတွေလာရင် ဓာတ်တိုင်မှာ ကြိုးနဲ့ချည်ထားလို့ မရဘူးလားလို့ ရယ်ရယ်မောမောနဲ့ ပြောတဲ့အခါကျတော့ ကျွန်တော်ကပဲ ရယ်ရမလား၊ ဘာပြောရမှန်း မသိဘူးဖြစ်သွားတယ်။ အဲဒီတော့ ရယ်စရာပြောလိုက်တဲ့အခါကျတော့ ကျွန်တော်လည်း ရယ်ရယ်မောမောနဲ့ ပြောလို့ မတတ်တော့ဘဲနဲ့ အမိုးရယ် ချည်လို့ရလားမသိဘူး။ ချည်ချင်ရင်တော့ ကျွန်တော့်ကို အမိုးအိမ်တိုင်မှာပဲ အမျိုးသမီးနားမှာရှိတဲ့ အိမ်တိုင်မှာပဲ ချည်လိုက်တော့လို့ ကျွန်တော်က ရယ်စရာ ပြောလိုက်တော့ အမိုးက တော်တော် သဘောကျသွားတယ်၊ အဲဒါကို သဘောကွားတော့ သူက ဟက်ဟက်ပက်ပက် ရယ်ပြီးတော့ ပြန်ပြောတာကိုက ကျွန်တော်က ရယ်ရ မလား၊ ငိုရမလား မသိတော့ဘူး ဖြစ်သွားတယ်။ အေး အဲဒီလို ချည်လို့ ရရင်တော့ အိမ်တိုင် မှာတော့ မချည်ဘူး ဖိုးခွာရယ်။ ဟို နွားတင်းကုပ်မှာ နွားမကိုချည်တဲ့ တိုင်မှာပဲ ရောချည် လိုက်တော့မယ်တဲ့။ အဲဒါနဲ့ ကျွန်တော်လည်း လစ်ပြေးသွားတာပဲ။ အဲဒီလိုဟာလေးတွေ ပေါ့လေ။ ဥက္ကဋ္ဌကြီးခင်ဗျား။ ဒါက ကျွန်တော် သာဓက၊ ဖြစ်စဉ် သာဓကလေးကို ရယ်စရာလေး အနေနဲ့ ဖြစ်အောင် လက်တွေ့ကြုံ ရတဲ့အရာကို ပြောတာပါ။ မှတ်တမ်းမှာတော့ ပယ်ဖျက်ပေးဖို့ ကျွန်တော် မေတ္တာရပ်ခံပါတယ်။</speech>
<speech type="speaker">မရတော့ဘူး</speech>
<speech><mp id="25">ဦးစောအောင်ကျော်နိုင်(ခ)ရှားဘူးဖော့၊ ကရင်ပြည်နယ် မဲဆန္ဒနယ်အမှတ်(၁)</mp>မရရင် အိမ်က အမိုးဆူမှာ ကြောက်တယ် ဥက္ကဋ္ဌကြီး ခင်ဗျား။</speech>
<speech type="speaker">အမိုးတို့အိမ်မှာ သမီးပျို ရှိပုံရတယ်။ ဒါမှမဟုတ် နွားတင်းကုပ်က နွားမနဲ့ သွား ကြည်မယ့်ပုံ</speech>
<speech><mp id="25">ဦးစောအောင်ကျော်နိုင်(ခ)ရှားဘူးဖော့၊ ကရင်ပြည်နယ် မဲဆန္ဒနယ်အမှတ်(၁)</mp>တချို့ကိုယ်စားလှယ်တွေက ပြောတယ်။ ဖထီးတစ်ယောက် ရယ်စရာအသံ မကြားရတာ ကြာလို့ ဆိုပြီး အိပ်ငိုက်ပြေအောင် ကျွန်တော် နဲနဲထည့်ပြီးတော့ လက်တွေ့ ကျတာလေးနဲ့ပဲ ထည့်ပြီး ပြောသွားတာပါ ဥက္ကဋ္ဌကြီး ခင်ဗျား။ လေးစားအပ်ပါသော အမျိုးသားလွှတ်တော် ဥက္ကဋ္ဌကြီး ခင်ဗျား။ ကျွန်တော် နိဂုံးချုပ်ပါမယ်။ ကျွန်တော် အကျဉ်းချုပ်ပြီး ဖြည့်စွက်ဆွေးနွေးသွားတဲ့ အခြေအနေ အကြောင်းအရာတွေကို ပြန်ပြီးခြုံငုံသုံးသပ်လိုက်ရင် အဆိုရှင်တင်ပြသွားတဲ့ ဥပဒေနည်းလမ်း နဲ့အညီ ဆယ်အိမ်စုကိုယ်စားလှယ် ရွေးချယ်ပွဲများ ကျင်းပရန် လိုအပ်သလို၊ လိုအပ်သလို စီစဉ်ဆောင်ရွက်ပေးပါဆိုတော့ ကျွန်တော့်အနေနဲ့က ဥပဒေနည်းလမ်းနဲ့အညီ ကြီးကြပ်ရေးမှူး များ၊ ဆယ်အိမ်စုကိုယ်စားလှယ်များနဲ့ အုပ်ချုပ်ရေးမှူး အပါအဝင် မြို့နယ်အုပ်ချုပ်ရေးမှူး များမှလည်း တိတိကျကျ မှန်မှန်ကန်ကန် ဘက်မလိုက်ဘဲ ထိထိရောက်ရောက် အဆိုရှင်ပြောတဲ့ လိုအပ်သလိုပဲ ဆောင်ရွက်ပေးပါရန် ဖြည့်စွက်တိုက်တွန်း ထောက်ခံဆွေးနွေးရင်း နိဂုံးချုပ်အပ်ပါတယ် ခင်ဗျား။ ကျေးဇူးတင်ပါတယ်။(ဩဘာသံများ)</speech>
<speech type="speaker">ချင်းပြည်နယ် မဲဆန္ဒနယ်အမှတ်(၉)မှ ဦးပေါ်လျှံလွင် ဆွေးနွေး နိုင်ပါပြီ</speech>
<speech><mp id="45">ဦးပေါ်လျှံလွင်၊ ချင်းပြည်နယ် မဲဆန္ဒနယ်အမှတ်(၉)</mp>လေးစားအပ်ပါသော အမျိုးသားလွှတ်တော် ဥက္ကဋ္ဌကြီးခင်ဗျား။ ရန်ကုန်တိုင်းဒေသကြီး မဲဆန္ဒနယ်အမှတ် (၃)မှ အမျိုးသားလွှတ်တော်ကိုယ်စားလှယ် ဦးဖုန်းမြင့်အောင် ၏ အဆိုကို ကျွန်တော် ထောက်ခံ ဆွေးနွေးပါမယ်။ ဥက္ကဋ္ဌကြီး ခင်ဗျာ။ တရားဥပဒေစိုးမိုးရေးနဲ့ ရပ်ရွာအေးချမ်းသာယာရေး ဟာ ကျေးရွာမှာ အဓိက လိုအပ်တဲ့အချက်ဖြစ်ပါတယ်။ ကျေးရွာနေလူထုတွေဟာ ဗဟုသုတ နည်းပါးပြီး ခေါင်းပုံဖြတ်ခံရတဲ့ ဒေသလူတန်းစားများနေတဲ့နေရာဖြစ်တဲ့အတွက် လူ့အခွင့်အရေး အများဆုံး ဆုံးရှုံးရတဲ့ဒေသလည်း ဖြစ်ပါတယ်။ ဒါကြောင့်မို့လို့ ဒီအစိုးရရဲ့ မူဝါဒ အောင်မြင်မှု ရှိ/မရှိ၊ ကောင်းမွန်သော အုပ်ချုပ်မှု၊ သန့်ရှင်းသောအစိုးရစနစ် ပေါ်ပေါက်လာရေး အကောင်အထည်ဖော်မှု အခြေခံလိုအပ်ချက်ဒေသလည်း ဖြစ်တဲ့အတွက် ကျေးရွာအုပ်ချုပ်ရေးမှူးကောင်း ရရှိ ရေးဟာ ကျေးရွာဒေသမှာနေတဲ့ လူတွေရဲ့၊ ဒီလူတန်းစားတွေရဲ့ ဒီမိုကရေစီအခွင့်အရေးကို ဖော်ပေးရာရောက်တဲ့ အဓိကအချက်ဖြစ်တယ်လို့ ကျွန်တော် ယူဆပါတယ်။ ယုံကြည်ပါ တယ်။ ဒါကြောင့်မို့လို့ ဒီ ဦးဖုန်းမြင့်အောင် ရဲ့ အဆိုကို ကျွန်တော် လေးလေးနက်နက် ထောက်ခံခြင်း ဖြစ်ပါတယ်။ ကျွန်တော်တို့ ဆွေးနွေးတဲ့အခါမှာ ဥပဒေရဲ့ အားနည်းချက် အားသာချက်ကို မဆွေးနွေးတော့ဘဲနဲ့ ရှိရင်းအတိုင်း ဥပဒေပေါ်မှာ ရွေးကောက်ပွဲလုပ်တဲ့အခါမှာ မြို့နယ် အုပ်ချုပ်ရေးမှူးတွေရဲ့ စေလွှတ်တဲ့ ကြီးကြပ်ရေးအဖွဲ့တွေရဲ့ အားနည်းချက်ကိုပဲ ကျွန်တော် ဆွေးနွေးပါမယ်။ အတွေ့အကြုံတွေအရ အားနည်းချက်တွေကိုပဲ ဆွေးနွေးပါမယ်။ ကျေးရွာ အုပ်ချုပ်ရေးမှူးများ ရွေးချယ်ဖို့ အတွက် မြို့နယ်ကနေ ကြီးကြပ်ရေးအဖွဲ့ စေလွှတ်ပါ တယ်။ ကြီးကြပ်ရေးအဖွဲ့ ဆိုတာ တစ်ခါတလေ ကျောင်းဆရာလည်း ပါတယ်။ စာရေးလည်း ပါတယ်။ မြို့နယ်အုပ်ချုပ်ရေးမှူးလည်း ပါတယ်။ အဲဒီလူတွေရဲ့ လုပ်ဆောင်ချက်ဟာ ဥပဒေ၊ နည်းဥပဒေ၊ ဥပဒေနဲ့ မညီညွတ်ပါဘူး။ မညီညွတ်တဲ့အတွက် ဒီရွေးချယ်ပွဲဟာ တချို့ဒေသမှာ ခုန လွှတ်တော်ကိုယ်စားလှယ်တချို့တွေ ဆွေးနွေးတဲ့အတိုင်းပဲ အောင်မြင်သော်လည်း၊ ဖြစ်သလို အောင်မြင်တဲ့အပိုင်းလည်း ကျွန်တော်တို့ တွေ့ရပါတယ်။ ဥပမာ (၁)အနေနဲ့ အားနည်းချက်က ကျေးရွာမှာ မြို့နယ်အုပ်ချုပ်ရေးမှူးသည် ကျေးရွာရဲ့ သြဇာတိက္ကမ ရှိတဲ့ပုဂ္ဂိုလ် (၅) ဦးကို ကြီးကြပ်ရေးအတွက် ရွေးချယ်ပြီး တာဝန်ပေးအပ်ရမယ်လို့ ဆိုထားပါတယ်။ အဲဒါက အဓိက အချက်ပဲ၊ သို့ သော် အဲဒီသွားတဲ့ ပုဂ္ဂိုလ်တွေက သူတို့ကျေးရွာရဲ့ သြဇာတိက္ကမ ရှိတဲ့ပုဂ္ဂိုလ်တွေကို မရွေးဘဲနဲ့ သူကြိုက်တဲ့ လူတွေကို ရွေးပြီးတော့ ကျေးရွာရဲ့ လူမထင် သူမထင်တဲ့ လူတွေကို ရွေးတာကိုလည်း တွေ့ရပါတယ်။ ဒီတော့ အုပ်ချုပ်ရေးမှူးများ ရွေးတဲ့အခါမှာလည်းပဲ၊ ဆယ်အိမ်စုရွေးတဲ့အခါတွေ ကျတော့လည်းပဲ အဲဒီလူတွေက ပြောဆိုခွင့်၊ ပြောပိုင်ခွင့် မရှိဘူး။ အဲဒီ ကြီးကြပ်ရေး အဖွဲ့ (၅) ဦးဆို ပြောဆိုခွင့် မရှိဘဲနဲ့ မြို့နယ်ကလာတဲ့လူတွေကပဲ ဘယ်သူကပဲဖြစ်ဖြစ် ကြီးကြပ်ရေးအဖွဲ့ (၅) ဦးကို ထိုင်ခိုင်းပြီးတော့ ဟို မလုပ်ရ၊ ဒီ မလုပ်ရ ဆိုတဲ့ ပုံစံမျိုးနဲ့ ပြောတဲ့ အခါကျတော့၊ မေးမြန်းတဲ့အခါကျတော့လည်း ခင်ဗျားတို့ ဘာမှ မပြောပါနဲ့။ ကျွန်တော်က မြို့နယ်က လာတာပါ။ ကျွန်တော်က မြို့နယ်က လာတဲ့အတွက်လည်း စောဒက တက်စရာ မလိုဘူး။ ကျွန်တော် ရွေးတာပဲ၊ ဖွဲ့စည်းတာပဲ အတည်ယူပါမယ် ပြောတဲ့အခါ ကျတော့ ဘာမှ ပြောပိုင်ခွင့် ကျေးရွာမှာ မရှိဘူး။ ဒါကြောင့် ကြီးကြပ်ရေးအဖွဲ့ ရဲ့ အားနည်းချက်ကြောင့် ကျေးရွာမှာ လူမှန်နေရာမှန် မရရှိဘဲ ကျေးရွာအုပ်ချုပ်ရေးမှူး အသစ်တွေ ပေါ်ပေါက်လာတာကို ကျွန်တော်တို့ တွေ့ရပါတယ်။ နောက် ဒုတိယအချက်အနေနဲ့ နည်းဥပဒေမှာရော၊ ဥပဒေမှာရော ဆယ်အိမ်စု ကိုယ်စားလှယ်များကို လျှို့ဝှက်ဆန္ဒမဲပေးခြင်းဖြင့် ရွေးချယ်ရမယ်လို့ ဖော်ပြထားပါတယ်။ အဲဒီတော့ အဲဒီလျှို့ဝှက်ဆန္ဒမဲ မပေးဘဲနဲ့ ခုနလို ဆွေးနွေးကြသလိုပဲ နီးစပ်ရာကို ဟိုလူက ဟော ရွာထိပ်ကလည်း ရွာအောက်ကို ရောက်လိုရောက်၊ နီးစပ်ရာလူကို စုစည်းပြီးတော့ ဒီနေ့အထိ ကြီးကြပ်ရေးအဖွဲ့ကလည်း မြို့နယ်ကလာတဲ့ ကြီးကြပ်ရေးအဖွဲ့ကို ပြောတာ။ ကျေးရွာက (၅) ဦးကို လုံးဝ အာဏာမပေးတော့ဘူး။ သူတို့ ဒီ လိုချင်ရာ ပုံစံကို ဖွဲ့ပြီးတော့ပြန်ပြီးတော့ ရွေးခိုင်းတဲ့အခါမှာ လူမှန် နေရာမှန် မထွက်တော့ဘူး။ လျှို့ဝှက်မဲပေးတဲ့စနစ် ကိုလည်း မကျင့်သုံးဘဲနဲ့ ညှိနှိုင်းပြီးတော့ ဟိုလူ့ကို ဒီလို ဒီလို ဖြစ်အောင်၊ ဟိုလူကလည်း အားနည်းနေလို့ မထည့်ဘူးပုံစံမျိုးနဲ့ မြို့နယ်ကလာတဲ့သူက ပြောတဲ့အတွက် အဲဒါ အားနည်းချက် ဖြစ်ပါတယ်။ ဒါကြောင့်မို့လို့ အခြေခံဥပဒေမှာ ဖော်ပြထားတဲ့အတိုင်းပဲ ဥပဒေ၊ နည်းဥပဒေမှာ လျှို့ဝှက်မဲ ဆယ်အိမ်စုကိုယ်စားလှယ်ရွေးတဲ့ထဲမှာ လျှို့ဝှက်မဲဖြင့် ရွေးချယ်ရမယ့်ဥပဒေ ဖော်ပြပါလျက်နဲ့ လျှို့ဝှက်မဲနဲ့ မရွေးချယ်တဲ့အတွက် ဒီဥပဒေဟာ ဒါ ဥပဒေနဲ့ မညီညွတ်တဲ့ အတွက် ဒါတော့ ပြန်လည်စီစဉ်သင့်ပါတယ်လို့ ကျွန်တော် ဆွေးနွေးလိုပါတယ်။ အဆိုရှင်ကလည်း ပထမတော့ လိုအပ်သလို လို့ အဆိုတင်သွင်းသော်လည်း ဒီနောက်ပိုင်း သူ အစီရင်ခံစာမှာ လိုအပ်သလို လျှို့ဝှက်မဲစနစ်ဖြင့် ပြန်လည်ရွေးချယ်ပေးနိုင်ပါရန် ဆိုပြီးတော့ အဆိုရှင်ကလည်း တောင်းတယ်။ ဒေသခံ တော်တော်များများကလည်း ဒီကိစ္စကို တိုင်ကြ၊ တောကြဖြစ်သော်လည်းပဲ ပြည်ထဲရေးဝန်ကြီးဌာနဆီမှာ ရောက်ချင်မှလည်း ရောက် မယ်။ သို့သော်လည်းပဲ အဆိုရှင် ဖြစ်တဲ့ ဦးဖုန်းမြင့်အောင် က အခုဟာက အားလုံးပြည်သူ ကိုယ်စား အဆိုတင်သွင်းတဲ့အတွက် ဦးဖုန်းမြင့်အောင် ရဲ့ အဆိုတင်သွင်းသလိုပဲ ကျွန်တော့် အနေနဲ့လေးလေးနက်နက် ထောက်ခံကြောင်း ဆွေးနွေးရင်း နိဂုံးချုပ်ပါတယ်။ (ဩဘာသံများ)</speech>
<speech type="speaker">ဆက်လက်ပြီး ရန်ကုန်တိုင်းဒေသကြီး မဲဆန္ဒနယ်အမှတ် (၁) ဒေါ်ခင်ဝိုင်း ကြည် ဆွေးနွေးနိုင်ပါပြီ</speech>
<speech><mp id="133">ဒေါ်ခင်ဝိုင်းကြည်၊ ရန်ကုန်တိုင်းဒေသကြီး မဲဆန္ဒနယ်အမှတ်(၁)</mp>လေးစားအပ် ပါသော အမျိုးသားလွှတ်တော် ဥက္ကဋ္ဌကြီးနဲ့တကွ အားလုံးပဲ မင်္ဂလာပါလို့ မေတ္တာပို့သရင်းနဲ့ နှုတ်ခွန်းဆက်ရင်းနဲ့ ဂါရဝပြု ပါတယ်။ ကျွန်မကတော့ ရန်ကုန်တိုင်းဒေသကြီး မဲဆန္ဒနယ် အမှတ်(၁)မှ အမျိုးသားလွှတ်တော် ကိုယ်စားလှယ် ဒေါ်ခင်ဝိုင်းကြည် ဖြစ်ပြီးတော့ ရန်ကုန်တိုင်းဒေသကြီး မဲဆန္ဒနယ်အမှတ်(၃)က ဦးဖုန်းမြင့်အောင် အဆိုတင်သွင်းတဲ့ ဥပဒေနည်းလမ်းနှင့်အညီ ဆယ်အိမ်စုကိုယ်စားလှယ် ရွေးချယ်ပွဲများကျင်းပနိုင်ရန် လိုအပ်သလို စီစဉ်ဆောင်ရွက်ပေးပါရန် ပြည်ထောင်စုအစိုးရအား တိုက်တွန်းကြောင်းအဆိုကို ဆွေးနွေးသွားမှာ ဖြစ်ပါတယ်။ လေးစားအပ်ပါသော အမျိုးသားလွှတ်တော် ဥက္ကဋ္ဌကြီးရှင်။ ကျွန်မတို့ ဒါပြီးခဲ့တဲ့ အကြိမ်ကတည်းက ရပ်/ကျေးအုပ်ချုပ်ရေးမှူး ဥပဒေမှာကတည်းက ကျွန်မတို့ တွေ အကြိမ်ကြိမ် ဆွေးနွေးခဲ့ဖူးပါတယ်။ ဘာဖြစ်လို့ လဲဆိုတဲ့အခါကျတော့ နိုင်ငံတစ်နိုင်ငံမှာပဲ ဖြစ်ဖြစ် အဖွဲ့အစည်းတစ်ခုခုမှာပဲဖြစ်ဖြစ် မိသားစုတစ်စုမှာပဲဖြစ်ဖြစ် အခြေခံဟာ အင်မတန် အရေးကြီးပါတယ်။ စီမံခန့်ခွဲမှုဟာ အင်မတန်အရေးကြ��းပါတယ်။ အဲဒါကြောင့်မို့လို့ ကျွန်မတို့ ဒါကို အကြိမ်ကြိမ် အထပ်ထပ် အဆိုတွေ တင် ကြ၊ ငြင်းကြ၊ ခုန်ကြနဲ့ ဆွေးနွေးခဲ့ကြတာပါ။ အခု ဒီ ရပ်ကွက်နှင့်ကျေးရွာ အုပ်ချုပ်ရေးမှူး ရွေးတဲ့အခါမှာလည်း ကျွန်မတို့ အသံတွေ ဆူညံပြီးတဲ့အခါကျတော့ တော်တော်ပဲ မြို့နယ်အသီးသီးမှာ ရပ်ကွက်အသီးသီးမှာ အဆင်မပြေတာတွေ ကြားနေ၊ မြင်နေ၊ တွေ့နေရပါတယ်။ အဲဒီတော့ ကျွန်မဆီကိုလည်း လာလာပြီးတော့ အဆင်မပြေကြတာတွေကို သူတို့တွေ လာလာပြောကြတယ်၊ အကူအညီတောင်းကြတယ်။ တချို့ဆိုလို့ရှိရင် ဆန္ဒဖော်ထုတ်ချင်တယ်၊ ဘာညာ အဲလောက်အဆင့်ထိ ဖြစ်တယ်။ အဲဒီတော့ တချို့ဟာကျတော့ ကျွန်မ ပြောပါတယ်။ ဒါက လုပ်ထုံးလုပ်နည်းတွေ ရှိတယ်၊ မူတွေ ရှိတယ်။ အဲဒီအတိုင်းပဲ စည်းကမ်းစနစ်တကျနဲ့ လုပ်ကြရမှာ ဖြစ်တယ်။ ကိုယ့်စိတ်ထဲက အဆင်မပြေတိုင်း အဲဒီလို စည်းမဲ့ကမ်းမဲ့က လုပ်ခွင့်မရှိဘူး။ ဒါက ဖြစ်သင့်တာတွေကို တစ်ဆင့်ပြီးတစ်ဆင့် ရပ်ကွက်က အဆင်မပြေရင် မြို့နယ်၊ မြို့နယ်က အဆင်မပြေရင် ခရိုင်၊ ခရိုင်က အဆင်မပြေရင် တိုင်း အဲဒီလို သူ့ Procedure အတိုင်း သွားရတယ်ဆိုပြီး ကျွန်မကတော့ ကျွန်မ နယ်မြေမှာရှိတဲ့ဟာတွေကို ဖြေဖျောက်ဖျောက်နဲ့ ကျွန်မကိုယ်တိုင် လိုက်လံပြီးတော့ ဆောင်ရွက်ပေးတာတွေ ရှိပါတယ်။ အဲတော့ကာ ဒီအခုဆယ်အိမ်စုအဖွဲ့ ဆိုတဲ့အခါမှာ ကျွန်မရဲ့ ကိုယ်တွေ့လေးတစ်ခုကို ကျွန်မ တင်ပြခွင့်ပြုပါ။ ကျွန်မတို့ ဒဂုံမြောက်ပိုင်းက အဲဒီ ဆယ်အိမ်စုနဲ့ ပတ်သက်ပြီးတဲ့ အခါကျတော့ ပြဿနာ ဖြစ်ပါတယ်။ ဖြစ်တယ်ဆိုတာ ဘာလဲဆိုတော့ သူတို့က မိသားစုထဲက နေပြီးတော့ (၁၈) နှစ်ပြည့်တဲ့လူ အိမ်ထောင်ဦးစီး သို့ မဟုတ် (၁၈) နှစ် ပြည့်တဲ့လူ (၁၀) ဦး၊ (၁၀)ဦး စုပြီးတဲ့အခါကျတော့ လုပ်ဖို့မှာ သူတို့က ဘယ်လိုလုပ်လဲဆိုတဲ့အခါကျတော့ အဲဒီမိသားစုကနေ တက်လာတဲ့ အိမ်ထောင်စုဦးစီးပေါ့။ အိမ်ထောင်ဦးစီး သို့ မဟုတ် (၁၈) နှစ် ပြည့်ပြီးတဲ့လူကို သူက ဒီရပ်ကွက်မှာနေတာက (၁၀)နှစ်ပြည့်ပြီးလား။ သူက အဲဒီလိုမေးတဲ့ အခါကျတော့ ဟိုက (၁၀)နှစ်တော့ မပြည့်သေးဘူးပေါ့။ (၉)နှစ် သို့မဟုတ် (၈)နှစ်၊ (၇)နှစ် အဲဒီလို ပြောတဲ့အခါမှာ (၁၀)နှစ် မပြည့်သေးတဲ့အတွက် ဆယ်အိမ်စုထဲကို ပါခွင့် မရှိဘူး အဲဒီလိုပြောပါတယ်။ အမှန်တကယ်အရကတော့ ကျွန်မတို့ ဒီဥပဒေအရ ကျွန်မတို့ နားလည်ထားတာက ဆယ်အိမ်စုကနေပြီးတော့ တက်သွားမယ့် ကိုယ်စားလှယ်သည်သာ ဒီရပ်ကွက်မှာ (၁၀)နှစ် နေထိုင်ကြတဲ့လူဖြစ်ရမှာ အခုဟာက သူတို့က မဟုတ်ဘူး။ (၁၀)နှစ် မကျော်ဘူးဆိုလို့ ရှိရင်ကို (၁၀)အိမ်စု အိမ်ထောင်ဦးစီးထဲမှာသော်လည်းကောင်း (၁၈)နှစ်ပြည့်ပြီး စာရင်းထဲ မှာသော်လည်းကောင်း သူတို့က မထည့်တော့ဘူး။ မထည့်တော့ဘဲနဲ့ ရွေးလိုက်တော့ အဲဒီရပ်ကွက်က တော်တော်လေး ပြဿနာ ဖြစ်ပါတယ်။ ဖြစ်တဲ့အခါကျတော့ ကျွန်မ ကိုယ်တိုင်ပဲ လိုက်သွားပြီးတဲ့အခါကျတော့ ဒီစည်းမျဉ်းစည်းကမ်းဥပဒေတွေကို ပြောပြတယ်။ ပြောပြပြီးတော့ နောက်ဆုံးတော့ မြို့နယ်နဲ့လည်း ညှိနှိုင်းပြီးတော့ ဆောင်ရွက်ပေးရတာတွေ အဲလို ရှိပါတယ်။ အဲလိုဆိုတဲ့အခါကျတော့ကာ အခု ဒီ ဦးဖုန်းမြင့်အောင် က သူက ဘယ်လို တင်ထားလဲဆိုတဲ့အခါကျတော့ဆယ်အိမ်ထောင်စုကိုယ်စားလှယ်ရွေးချယ်ပွဲများ ဥပဒေနှင့်အညီ လျှို့ဝှက်ဆန္ဒမဲစနစ်ဖြင့် ပြန်လည်ကျင်းပပေးရန်ဆိုပြီးတော့ သူကလိုအပ်သော စီစဉ်ဆောင်ရွက်မှုများ ပြုပါရန်လို့ တင်ထားတာ ဖြစ်ပါတယ်။ အဲဒီတော့ ကျွန်မက ဒီထဲမှာ ခြွင်းချက်ကလေးနဲ့ ဘာလို့လဲဆိုတော့ ပြန်လည်ကျင်းပပေးရန်ဆိုတဲ့ စကားလုံးလေးကို သူ့ရဲ့ ဆန္ဒကို ဒါလေးကို ဆွေးနွေးချင်တယ်။ ဘာဖြစ်လို့လဲဆိုတဲ့အခါ ကျွန်မတို့ ရပ်ကွက်မှာ ရွေးတဲ့အခါကျတော့ ရပ်ကွက် အုပ်ချုပ်ရေးမှူးရွေးတဲ့အခါကျတော့ (၂)ရက်တိတိ သူတို့ အသံချဲ့စက်နဲ့လိုက်ပြီး ကြေညာ တယ်။ နောက်ပြီးတဲ့အခါ ဖိတ်တာပေါ့နော်။ နောက်ပြီးတဲ့အခါကျတော့ စာရွက်တွေလည်း လိုက်ပြီးတော့ပေးတယ်။ ပေးတာက ဆယ်အိမ်စုနာမည်ကို တစ်ခါတည်း စာရွက်ကလေးထဲ မှာ ရေးထားပြီးတော့ပေးတယ်။ ပေးပြီးတော့မှ နောက် သူတို့ ဆန္ဒပြုဖို့ပေါ့နော်။ သို့သော်လည်း အဲဒီရွေးတဲ့နေ့ကျတော့ ကျွန်မလည်း အဲဒီကို သွားတယ်။ သွားတဲ့အခါကျတော့ အချင်းချင်း ညှိပြီးတော့ ပေးခဲ့သလား။ လျှို့ဝှက်ပြီးတော့ ပေးခဲ့သ လားမသိဘူး။ ကျွန်မ အထဲထိ မရောက်ဘဲနဲ့ အပြင်ကနေပဲ နည်းနည်းစကား ပြောပြီးတော့ အကျိုးအကြောင်းလေး သိတဲ့အခါ ပြန်သွားတယ်။ အေးအေးချမ်းချမ်းနဲ့ ပြီးသွားတယ်။ ပြီးသွားတယ်ဆိုတဲ့အခါ တချို့ ကျွန်မ မေးကြည့်မိတဲ့အခါကျတော့ (၁၀)ယောက်ထဲကနေပြီး ဘယ်သူကတော့ ဖြစ်သင့်တယ်လို့ သူတို့ အကုန်လုံး အများဆန္ဒအရ ပေးခဲ့တာတွေရှိတယ် ဆိုတာ ကျွန်မလည်း မေးကြည့်တဲ့အခါကျတော့ အဲဒီလို ဆယ်အိမ်ထောင်စုထဲက တစ်ယောက်ကို သူတို့ ကိုယ်စားလှယ်အနေနဲ့ ရွေးပေးခဲ့တဲ့အခါမှာ သူတို့အကုန်လုံးက သဘောတူတဲ့သူ ဖြစ် တယ်။ သို့သော်လည်းပဲ သူတို့က လျှို့ဝှက်မဲနဲ့ ပေးခဲ့တာတော့ မဟုတ်ဘူး။ ဥပဒေမှာတော့ လျှို့ဝှက်မဲနဲ့ ပေးရမယ်လို့ နည်းဥပဒေမှာတော့ ပြဋ္ဌာန်းထားတယ်။ သို့သော်လည်း သူတို့ ပေးခဲ့တာတော့ သူတို့ အကုန်လုံးရဲ့ စိတ်တူသဘောတူနဲ့ တစ်ဦးကို ပေးထားခဲ့တာ ဖြစ်တဲ့အတွက် အဖုအထစ် မရှိဘဲနဲ့ သူတို့က ပြေပြေလည်လည်နဲ့ပဲ ဆယ်အိမ်စုကိုယ်စားလှယ်ကလည်းပါသွားတယ်။ နောက်ပြီးတော့ ရပ်ကွက်အုပ်ချုပ်ရေးမှူး က လည်း ရွေးပြီးသား ဖြစ်သွားတယ်။ ဖြစ်သွားတယ်ဆိုတော့ အခုပြန်လည်ကျင်းပပေးရန် ဆိုတဲ့ အခါမှာ အကယ်၍များ အဲဒီရပ်ကွက်က မကျေနပ်ဘူး၊ အဆင်မပြေဘူး၊ ဒီအုပ်ချုပ်ရေးမှူးကို မကြိုက်ဘူးဆိုတဲ့အခါကျတော့ အမှန် ဧကန် ပြန်ပြီးတော့ လုပ်ပေးရမယ်လို့ ကျွန်မ အဲဒီလိုပဲ ထင်ပါတယ်။ သို့သော်လည်း သိပ်ပြီးတော့ အေးအေးချမ်းချမ်းလည်း ဖြစ်သွားပြီ။ ပြည်သူလူထု ကလည်း သူတို့ ရပ်ရွာကလည်း ဒီလူတက်လာတာကို ကျေနပ်တယ် ဆိုလို့ရှိရင်ကတော့ ဒါ ပြီးပြီးသားကိစ္စကို ပြန်လည်ဖော်ပြီးတော့ ပြန်ရွေးဖို့ကတော့ ဒါငြိမ်နေတဲ့ဟာကို ပြန်ပြီးတော့ ဖွလိုက်သလို ဖြစ်မှာလည်း ဒါ စိုးရိမ်စရာ ရှိပါတယ်။ အဲဒီတော့ ကျွန်မတို့ အခု သွားနေတာက ကျွန်မတို့ အရင်တုန်းကဆိုလို့ရှိရင် ကိုလိုနီနိုင်ငံနဲ့ ကျွန်မတို့ သူများရဲ့ လက်အောက်မှာ လွတ်လပ်ရေးရော၊ အချုပ်အခြာအာဏာရော ပုံအပ်ပြီးတဲ့အခါကျတော့ သူတို့ ယူသွားပြီးတော့ ကျွန်မတို့မှာ မလွတ်မလပ်နဲ့ အချုပ်အခြာ အာဏာလည်း မပိုင်ဆိုင်ဘဲနဲ့ နေရာကနေပြီးတော့ အခုဆိုလို့ ရှိရင် လွတ်လပ်ရေးရပြီ။ အချုပ်အခြာအာဏာရပြီ။ ဒီလွတ်လပ်ရေးနဲ့ အချုပ်အခြာအာဏာကို ကျွန်မတို့က တတ်နိုင် သလေက် ထိန်းသိမ်းရမယ်။ ကာကွယ်စောင့်ရှောက်ရမယ်။ နောက် ကျွန်မတို့ရဲ့ နောင်လာလတ္တံ့သော အနာဂတ်မှာ ကောင်းမွေတွေကို လာမယ့် သားသမီး မြေးမြစ်တွေ လက်ထက်အထိ ကျွန်မတို့ က ပေးခဲ့ကြရမှာ။ ကျွန်မတို့ ဒီ ဒီမိုကရေစီနိုင်ငံထူထောင်နေတဲ့ လွှတ်တော်ကြီးကအစ ဒီ (၅)နှစ်သက်တမ်းသည် ကျွန်မတို့ အုတ်မြစ်ချပွဲပဲ။ အဲဒီတော့ အုပ်ချုပ်ရေးမှူးရွေးနေတာသည်လည်း အင်မတန် အရေးကြီးတဲ့ လုပ်ငန်း ဖြစ်တယ်။ တကယ်တမ်း အုပ်ချုပ်ရေးကဏ္ဍရဲ့ အုပ်ချုပ်ရေးမဏ္ဍိုင်ရဲ့ အုတ်မြစ် သည် ရပ်ကွက်နှင့်ကျေးရွာအုပ်ချုပ်ရေးမှူး ဖြစ်တယ်။ ရပ်ကွက်နှင့်ကျေးရွာ အုပ်ချုပ်ရေးမှူး သည် ကျန်တဲ့လုပ်ငန်းတွေထက် ပိုပြီးတော့ အရေးကြီးတယ်။ အခြေခံခိုင်မှ အပေါ်ထပ် အဆောက်အအုံလည်း ခိုင်မာမှာဖြစ်ပါတယ်။ အဲဒီအခါကျတော့ ရပ်ကွက်နှင့်ကျေးရွာအုပ်ချုပ်ရေးမှူးမှာ လိုအပ်နေတဲ့ဟာ တွေကို နိုင်ငံတော်က ပြည်သူလူထုထံက အသံတွေထွက်လာတယ်ဆိုလို့ရှိရင် သက်ဆိုင်ရာက၊ သက်ဆိုင်ရာအဖွဲ့ အစည်းများက ဒါကို အလေးအနက်ထားပြီးတဲ့အခါကျတော့ ကိုယ့်နိုင်ငံ တည်ငြိမ်အေးချမ်းရေးနဲ့ တရားဥပဒေစိုးမိုးရေးအတွက် နောက် ပြည်သူလူထုတွေရဲ့ ဆန္ဒနဲ့အညီ ဒီမိုကရေစီကျင့်စဉ်နဲ့အညီ ဆောင်ရွက်ပေးဖို့ကတော့ သက်ဆိုင်ရာ တာဝန်ရှိသူ များရဲ့ အပိုင်းလို့ ကျွန်မကတော့ အဲဒီလို ဆွေးနွေးပါရစေ။ အဲဒီတော့က တချို့နေရာတွေမှာတော့ အခုအချိန်အထိပဲ တော်တော်လေး မပြေမလည်နဲ့ လိပ်ခဲတည်းလည်း ဖြစ်နေတာတွေရှိတယ်။ တချို့နေရာတော့လည်း တော်တော်လေး အဆင်ပြေသွားပြီးတော့၊ အသားကျပြီးတော့ အေးအေးချမ်းချမ်း ဖြစ်နေတဲ့ နေရာတွေ ရှိပါတယ်။ အဲဒီတော့ ဒီဆယ်အိမ်စုကိုယ်စားလှယ်နဲ့ ပတ်သက်ပြီးတော့ တချို့ နေရာ တွေမှာတော့ တော်တော်လေးကိုပဲ သူတို့၊ ဒါပေမယ်လို့ ဒါကိုသိအောင် ကျွန်မ နည်းနည်းလေး သိအောင်တော့ အစီရင်ခံပါရစေ။ ရပ်ကွက်အုပ်ချုပ်ရေးမှူးဟာ ရှေးရှေး တုန်းကတော့ သူ ကြီးလို့ ခေါ်ပြီးတော့ အခုကျတော့ ရပ်ကွက်နှင့်ကျေးရွာအုပ်ချုပ်ရေးမှူး၊ သူသည် ကိုယ်တာဝန်ကျတဲ့ ရပ်ကွက်ရဲ့ သာရေး၊ နာရေးက အစ၊ မြေယာအရေးတွေက အစ အကုန်ရှိရှိသမျှ အဆိုးအကောင်း အကုန်လုံးကို တိုက်ရိုက်ကိုင်တွယ်ပြီးတဲ့အခါကျတော့မှဆောင်ရွက်ပေးရတဲ့လူ ဖြစ်တဲ့အတွက် အင်မတန် အရေးကြီးပါတယ်။ ပြည်သူလူထု အန္တရာယ်ရှိလာပြီဆိုရင် ရှေ့ကနေ သူ့အသက်ကိုတောင် စွန့်ရပါစေ၊ ခေါင်းဆောင်ရမယ့် သူလို့ ကျွန်မတို့ အဲဒီလို နားလည်ထားတယ်။ သို့သော် ရပ်ကွက်နှင့် ကျေးရွာအုပ်ချုပ်ရေးမှူး ရွေးချယ်ပွဲတစ်ခုမှာ ဒီ ဆယ်အိမ်စု ရွေးချယ်ပွဲနဲ့ ပတ်သက်ပြီးတော့ ပြဿနာတစ်ခုတက်တယ်။ ကျွန်မတို့ ဒဂုံမြောက်ပိုင်းမှာပဲ၊ အဲဒီ အုပ်ချုပ်ရေးမှူးက ရပ်ကွက်က လူတွေကို လာကြိမ်းတယ်။ မင်းတို့ ရပ်ကွက်ကို မြေလှန်ပစ်မယ်။ ငါ မရ ရအောင် ပြန်အရွေးခံမယ်။ နောက်ပြီးတဲ့အခါကျတော့ မင်းတို့ ငါ့ကို ခေါင်းဖြတ်ရဲသလား။ နောက် စသဖြင့် လာ လာ ပြောတော့ သူ့ကားလာလို့ ရှိရင် ရပ်ကွက်ထဲက ကြောက်ပြီးတော့ အိမ်ထဲကနေ အိမ်ပြင် မထွက်ရဲဘဲနဲ့ ငြိမ်နေရတဲ့ ရပ်ကွက် တစ်ရပ်ကွက် ရှိပါတယ်။ အဲဒီတော့ သက်ဆိုင်ရာကလူတွေကို ကျွန်မက ပြောတယ်။ ရပ်ကွက်အုပ်ချုပ်ရေးမှူး ဆိုတာ ရပ်ကွက်ကကြည်ညို ရမယ်၊ လေးစားရမယ်၊ အားကိုးရမယ်။ ရပ်ကွက်က ပြည်သူလူထု အပေါ်မှာ ကိုယ်ချင်းစာတရားအပြည့်နဲ့၊ ကရုဏာတရားအပြည့်နဲ့ ကြိုးစားပမ်းစား ဆောင်ရွက် ပေးရမယ်ဆိုတာဖြစ်တယ်။ သူ့ကို မြင်လိုက်တာနဲ့ ရှိနေတဲ့ဒုက္ခတွေ ပျောက်သွားသလောက် အထိ စိတ်ချမ်းသာအောင် သူများ အားကိုးချင်အောင်၊ ကြည်ညို အောင်နေရမယ့်သူ ဖြစ်ပါလျက် အဲဒီလို ကြိမ်းတယ်ဆိုကထဲက အဲဒီလူက ရပ်ကွက်အုပ်ချုပ်ရေးမှူး ဖြစ်သင့် သလားလို့ အဲဒီတုန်းက ကျွန်မ မေးခဲ့ဘူးတယ်။ အဲဒီတုန်းက သက်ဆိုင်ရာက ကျွန်မကို ဘာမှပြန်မပြောနိုင်ဘူး။ အဲဒါက အခု ဒီဆယ်အိမ်စု၊ ဆယ်အိမ်ထောင်စု ကိုယ်စားလှယ်ရွေးတဲ့ နေရာမှာလည်း အင်မတန်အရေးကြီးပါတယ်။ အစောက ဦးစောအောင်ကျော်နိုင် ပြောသွားသလိုပဲ။ ကျွန်မတို့ ကြီးကြပ်ရေး အဖွဲ့ကအစ၊ ဆယ်အိမ်ထောင်စု ကိုယ်စားလှယ်ကအစ၊ ရပ်ကွက်နှင့် ကျေးရွာ အုပ်ချုပ်ရေးမှူး က အစ အင်မတန် အရေးကြီးပါတယ်။ အဲဒီတော့ ကျွန်မတို့ နိုင်ငံတော်ကြီး ဖွံ့ဖြိုးတိုးတက်ဖို့၊ တည်ငြိမ်အေးချမ်းရေးနဲ့ တရားဥပဒေစိုးမိုးဖို့ ပြည်သူလူထုတွေနဲ့ နိုင်ငံတော်နဲ့ နိုင်ငံသား၊ တိုင်းနဲ့ပြည်သူ အပြန်အလှန် အေးအေးချမ်းချမ်းနဲ့ ပြေပြေလည်လည် ဖြစ်ဖို့ကတော့ ဒါ သက်ဆိုင်ရာက ဆက်လက်ပြီးတဲ့အခါကျတော့ ခုလို အသံတွေကို နားထောင်ပြီးတော့ဆောင်ရွက်ပေးပါလို့ မေတ္တာရပ်ခံရင်းနဲ့ ကျွန်မ ဒီအဆိုဆွေးနွေးတာကို နိဂုံးချုပ်ပါတယ်။ အားလုံးကို ကျေးဇူးတင်ပါတယ်။(ဩဘာသံများ)</speech>
<speech type="speaker">၁၅ မိနစ် ခေတ္တ ရပ်နားပါမယ်</speech>
<speech type="mc">အမျိုးသားလွှတ်တော် ဥက္ကဋ္ဌကြီး ပြန်လည်ထွက်ခွာပါပြီ ခင်ဗျား။</speech>
<speech type="mc">အားလုံးထွက်ခွာနိုင်ပါပြီ။</speech>
<p>အစည်းအဝေးကို (၁၁၂၅)နာရီအချိန်တွင် ခေတ္တရပ်နားပြီး (၁၁း၄၀) နာရီ အချိန်တွင် ပြန်လည်ကျင်းပပါသည်။</p>
<speech type="mc">အမျိုးသားလွှတ်တော် ကိုယ်စားလှယ်များ ခင်ဗျား။ အစည်းအဝေး ပြန်လည်စတင်တော့မှာ ဖြစ်ပါတယ်။</speech>
<speech type="mc">အမျိုးသားလွှတ်တော် ဥက္ကဋ္ဌကြီး ကြွရောက်လာပါပြီခင်ဗျား။</speech>
<speech type="mc">အားလုံး ထိုင်နိုင်ကြပါပြီခင်ဗျား။</speech>
<speech type="speaker">ရခိုင်ပြည်နယ် မဲဆန္ဒနယ်အမှတ်(၉)မှ ဦးမောင်အေးထွန်း ဆွေးနွေး နိုင်ပါပြီ</speech>
<speech><mp id="129">ဦးမောင်အေးထွန်း၊ ရခိုင်ပြည်နယ် မဲဆန္ဒနယ်အမှတ်(၉)</mp>လေးစားရပါသော အမျိုးသားလွှတ်တော် ဥက္ကဋ္ဌကြီးနှင့်တကွ ဒုတိယဝန်ကြီး၊ လွှတ်တော်ကိုယ်စားလှယ် အပေါင်းတို့အား မင်္ဂလာအပေါင်းနဲ့ ခညောင်းပါစေကြောင်း ဆုမွန်ကောင်းတောင်းရင်း ဂါရဝပြု နှုတ်ခွန်းဆက်သအပ်ပါတယ်ခင်ဗျာ။ ကျွန်တော်ကတော့ ရခိုင်ပြည်နယ် အမျိုးသား လွှတ်တော်ကိုယ်စားလှယ် ဦးမောင်အေးထွန်း ဖြစ်ပါတယ်။ ကျွန်တော်က အဆိုရှင် ဦးဖုန်းမြင့်အောင် ရဲ့ ဥပဒေနည်းလမ်းနှင့်အညီ ဆယ်အိမ်စုကိုယ်စားလှယ် ရွေးချယ်ပွဲများကျင်းပရန် လိုအပ်သလို စီစဉ်ဆောင်ရွက်ပေးပါရန် ပြည်ထောင်စုအစိုးရသို့ တိုက်တွန်း ကြောင်းအဆိုနဲ့ ပတ်သက်၍ ရှင်းလင်းတင်ပြသွားမှာဖြစ်ပါတယ်။ လေးစားအပ်ပါသော အမျိုးသားလွှတ်တော် ဥက္ကဋ္ဌကြီး ခင်ဗျာ။ ရပ်ကွက် သို့မဟုတ် ကျေးရွာအုပ်စု အုပ်ချုပ်ရေးဥပဒေကို ပြည်ထောင်စုလွှတ်တော်မှ အတည်ပြုပြီး ဖြစ်ပါတယ်။ ဥပဒေကို အကောင်အထည်ဖော် ဆောင်ရွက်ရန်အတွက်လည်း နည်းဥပဒေ ပြဋ္ဌာန်းထားပြီး ဖြစ်ပါတယ်။ ဥပဒေအခန်း ၄၊ ပုဒ်မ ၆ အရ မြို့နယ်အုပ်ချုပ်ရေးမှူးဟာ ရပ်ကွက် သို့မဟုတ် ကျေးရွာအုပ်စု အုပ်ချုပ်ရေးမှူးရွေးချယ်ရန် ကြီးကြပ်ရေးအဖွဲ့ကို အများ ကြည်ညို လေးစားပြီး သြဇာတိက္ကမ ရှိသူ (၅)ဦးအား ရွေးချယ်တာဝန်ပေးရမည်ဟု ပြဋ္ဌာန်းထားပါတယ်။ ထို့အပြင် ကြီးကြပ်ရေးအဖွဲ့မှ ဥပဒေပုဒ်မ ၇၊ ပုဒ်မခွဲ(ဂ) ဆယ်အိမ်စုတစ်စုတွင် ပါဝင်သော သက်ဆိုင်ရာ အိမ်ထောင်ဦးစီးက မိမိတို့ ဆယ်အိမ်စုအတွင်း နေထိုင်သူများ အနက် သတ်မှတ်အရည်အချင်း နှင့်ပြည့်စုံသည့် ပုဂ္ဂိုလ်တစ်ဦးအား လျှို့ဝှက်ဆန္ဒမဲပေး၍ ရွေးချယ်ခန့်အပ်ခြင်းခံရသူ အမည်စာရင်းနှင့် ကိုယ်ရေးအချက်အလက်များကို တင်ပြ ရမည်ဟူ၍လည်းကောင်း ပြဋ္ဌာန်းထားပါတယ်။ တစ်ဖန် ဥပဒေပုဒ်မ ၇၊ ပုဒ်မခွဲ(ဃ)အရ ဆယ်အိမ်စု တစ်စုအလိုက် ရွေးချယ်ခံရသည့် ပုဂ္ဂိုလ်အသီးသီး သတ်မှတ်အရည်အချင်းနှင့် ပြည့်စုံမှု ရှိ/မရှိ စိစစ်ပြီး ဆယ်အိမ်စု ကိုယ်စားလှယ်အဖြစ် အမည်စာရင်းပြုစုရမည်ဖြစ်၍ အဆိုပါကိစ္စနှင့်ပတ်သက်၍ နိုင်ငံတော်သမ္မတမှ ဆယ်အိမ်စု ကိုယ်စားလှယ်များကို လျှို့ဝှက် ဆန္ဒမဲမပေးဘဲ ညှိနှိုင်းရွေးချယ်ရန်အတွက် သဝဏ်လွှာ ပေးပို့ ထားကြောင်း သိရှိရပါတယ်။ လျှို့ဝှက်ဆန္ဒမဲမပေးဘဲ ညှိနှိုင်းရွေးချယ်ခြင်းဟာ မြန်ဆန်ပြီး ကုန်ကျစရိတ်သက်သာခြင်း၊ လုပ်ငန်းသက်သာခြင်း စသည့် နည်းလမ်းတစ်ခု ဖြစ်ပါတယ်။ ဆယ်အိမ်စုကိုယ်စားလှယ်ကို ညှိနှိုင်းသတ်မှတ်ခြင်းနဲ့ ပတ်သက်၍ ကျွန်တော် အနည်းငယ် ဆွေးနွေးသွားပါ့မယ်။ ကျွန်တော်ရဲ့ မဲဆန္ဒနယ်တွင် ယခင်က ရပ်ကွက် ၊ကျေးရွာ အုပ်ချုပ်ရေးမှူးတို့ အုပ်ချုပ်ရေးလုပ်ငန်းကို ပြုလုပ်တဲ့အတွက် စိတ်ဝမ်းကွဲပြားခြင်းများ ဖြစ်ပေါ်ခဲ့ပါတယ်။ အဲဒီကိစ္စနဲ့ပတ်သက်ပြီး ဆွေးနွေးတင်ပြရရင် ဆယ်အိမ်စုတစ်စုမှာ ရပ်ကွက်၊ ကျေးရွာသားအချင်းချင်း နေထိုင်ရာမှာ ဆယ်အိမ်စုကိုယ်စားလှယ်များကို ညှိနှိုင်း ရွေးချယ်သည့်ကိစ္စနှင့်ပတ်သက်၍ တစ်ဦးနှင့် တစ်ဦး သဘောထားကွဲလွဲနိုင်ခြင်းရှိပါတယ်။ ထို့အပြင် မိမိဆန္ဒအရမဟုတ်ဘဲ မျက်နှာနာရသဖြင့် မကန့်ကွက်ဘဲ ရှိနေခြင်းများ ရှိပါတယ်။ ဥပမာ ပြောရမယ်ဆိုရင်၊ ဥပမာ ကျောင်းဆရာများ၊ ဩဇာတိက္ကမရှိတဲ့ ဂုဏ်အင်္ဂါ နှင့်ပြည့်စုံတဲ့ပုဂ္ဂိုလ်များ၏ ပြောပြချက်ကို မျက်နှာရ သည့်အတွက် ကန့်ကွက်ဆန္ဒမဲ မပေးဘဲရှိနေခဲ့ရပါတယ်။နောက်ပြီးတော့ ရွေးချယ်ခံရသူများအား ကြောက်ရွံ့၍ကန့်ကွက်မှု မပြု ဘဲနေခဲ့ရခြင်းဖြစ်ပါတယ်။ အဲဒီကိစ္စနဲ့ပတ်သက်ပြီးတော့ ကျွန်တော် တစ်ခု လွှတ်တော်သို့ တင်ပြစရာတွေရှိပါတယ်။ ကျွန်တော် လွန်ခဲ့တဲ့ခေတ်က ကျွန်တော်ရဲ့ မဲဆန္ဒနယ်မြေမှာ ရွေးချယ်ခံရသူ အားကြောက်ရွံ့ ၍ ကန့်ကွက်မှုမပြု ဘဲနေတဲ့အတွက် ရှိတ်စပီးယားပုံပြင်က ဗျူးဒတ်ရယ်၊ ဂျူးလီးယက်ဆီဇာရယ်၊ အန်တိုနီယိုရဲ့ အဖြစ်များ ဖြစ်ခဲ့ရတာကိုတွေ့ရပါတယ်။ ထို့အပြင် ညှိနှိုင်းသူရဲ့ ဩဇာတိက္ကမကြောင့် မကန့်ကွက်ဘဲ သဘောတူပေးလိုက်ရခြင်းစသည့် အများဆန္ဒ မရှိဘဲ ဆန္ဒမဲပေးရသည့်အတွက် ပြည်ထောင်စုလွှတ်တော်မှ မူလအတိုင်း ပြန်လည်အတည်ပြု ခဲ့ကြောင်း သိရှိရပါတယ်။ အထက်ဖော်ပြခဲ့သည့်အချက်အလက်များဟာ ရွေးချယ်တင်မြှောက်ပွဲလုပ်စဉ်က ဘာမှ ပြဿနာမရှိပေမယ့် ရွေးချယ်တင်မြှောက်ပြီး အိမ်ပြန်သည့်အခါ မကျေနပ်မှုများ ပေါ်ပေါက်လာပြီး တိုင်စာ၊ ပစ်စာများတိုင်ကြားခြင်း၊ တရားရုံးများတွင် မွေးစားခွင့်အမှုဖွင့် ဆိုခြင်း၊ နောက်ဆုံးရိုက်သတ်ထားတဲ့အခြေအနေများဖြစ်ခြင်းတို့ကို တွေ့ရှိရပါတယ်။ ဥပမာ တင်ပြရလျှင် ညှိနှိုင်းရွေးချယ်မှုကိစ္စနှင့်ပတ်သက်၍ မျက်နှာနာခြင်း၊ စိတ်ဝမ်းကွဲပြားခြင်း၊ ညှိနှိုင်းသူ၏သြဇာတိက္ကမကြောင့် ဆန္ဒမဲများပေးရခြင်း၊ မြောက်များစွာတွေ့ကြုံလျက်ရှိပြီး အကြီးအကျယ်ဆုံးကတော့ ရွေးချယ်ခံရသူအားကြောက်ရွံ့ ၍ ကန့်ကွက်မှုမရှိဘဲ နေခဲ့ရ ခြင်းတို့ ဖြစ်ပါတယ်။ ရွေးချယ်တင်မြှောက်ပွဲမှာ မတရားအနိုင်ရသူကို ကျေးရွာသားများက မကျေနပ်၍ တစ်ဖန်ရွေးချယ်မှုပြုလုပ်ပြီးနောက် တရားစွဲဆိုမှုများ၊ စိတ်ဝမ်းကွဲပြားမှုများ စသည့်သာဓက များကို တွေ့ကြုံခဲ့ရပါတယ်။ ထို့ကြောင့် ရွေးချယ်တင်မြှောက်ပွဲများကို နည်းဥပဒေနဲ့ အညီ ရွေးချယ်ခြင်းဟာ အကောင်းဆုံးနည်းလမ်းတစ်ခုလည်းဖြစ်ပါတယ်။ သို့ဖြစ်ပါ၍ နည်းဥပဒေ အခန်း ၂၊ ပုဒ်မ၆ တွင် သတ်မှတ်ထားသောအရည်အချင်းနှင့် ပြည့်စုံသည့် ပုဂ္ဂိုလ်ကို ဆယ်အိမ်စု ကိုယ်စားလှယ် အဖြစ် လျှို့ဝှက်ဆန္ဒမဲဖြင့် ရွေးချယ်ရမည်ဟု ပြဋ္ဌာန်းထားသော်လည်း ပကတိ အနေအထား အရ မဖြစ်နိုင်ကြောင်း တွေ့ရှိရပါတယ်။ သို့သော် ရပ်ကွက် သို့ မဟုတ် ကျေးရွာအုပ်စု ဆယ်အိမ်စုကိုယ်စားလှယ်များ ရွေးချယ်ပါကလည်း ဥပဒေပုဒ်မ ၄၊ အခန်း ၄၊ ပုဒ်မ၇၊ ပုဒ်မခွဲ (ဂ) နှင့် (ဃ) အရလည်းကောင်း၊ နည်းဥပဒေအခန်း ၂၊ ပုဒ်မ ၆ နှင့်အညီ ရွေးချယ် တင်မြှောက်ရမည်ဖြစ်ကြောင်း ပြဋ္ဌာန်းထားသော်လည်း အဆိုပါကိစ္စကို မူလအနေအထား အရ ဆောင်ရွက်နိုင်မှု ရှိ/မရှိကို သုံးသပ်ရမည်ဖြစ်ပါတယ်။ အကယ်၍ ဥပဒေ၊ နည်းဥပဒေ များအရ ဆောင်ရွက်မှု မရှိခဲ့ပါက ရွေးချယ်တင်မြှောက်ပွဲမှာ မူလကတည်းကပင် ပျက်ပြယ် ကြောင်း မှတ်ယူရမည် ဖြစ်ပါတယ်။ ဥပမာတင်ပြရလျှင် ပြစ်မှုဆိုင်ရာကျင့်ထုံးဥပဒေပုဒ်မ ၁၈၈ မှာ အာဏာဖီဆန်မှု ဖြစ်ပါတယ်။ အဆိုပါအာဏာဖီဆန်မှုကို ဒေသန္တရအမိန့် ထုတ်ဆင့်နိုင်သူကိုယ်တိုင်က တိုင်ကြားရမည်ဟု ကျင့်ထုံးဥပဒေပုဒ်မ ၁၉၅(၁) တွင် ပြဋ္ဌာန်းထားပါတယ်။ အကယ်၍ အဆိုပါ အာဏာဖီဆန်မှုကို အမိန့်ရရှိသူမှ ကိုယ်တိုင်လက်မှတ်ထိုး တရားစွဲဆိုခြင်းတွင် လက်အောက်ငယ်သားများမှ လက်မှတ်ရေးထိုး ဦးတိုက်လျှောက်ထားပါက တရားစွဲဆိုမှုမှာ ပျက်ပြယ်ကြောင်း ပြဋ္ဌာန်းထားရှိပါတယ်။ အထက်ပါကိစ္စတွင် ဥပဒေအရ တရားစွဲဆိုသည့်တိုင်အောင် ကျင့်ထုံးဥပဒေပုဒ်မ နှင့် ညီညွတ်၍ မူလကတည်းကပင် ပျက်ပြယ်ပြီးဖြစ်သည့်အတွက် ရပ်ကွက် သို့ မဟုတ် ကျေးရွာအုပ်စု ဆယ်အိမ်စုကိုယ်စားလှယ်များရွေးချယ်ရာတွင် ဥပဒေ၊ နည်းဥပဒေများအတိုင်း မဟုတ်ဘဲ ဆောင်ရွက်ပါက ဆယ်အိမ်စုကိုယ်စားလှယ်များရွေးချယ်ခြင်းမှာ မူလကတည်းကပင် ပျက်ပြယ်သည်ဟု ပြဋ္ဌာန်းထားသော်လည်း အဆိုရှင်၏ အဆို ဖြစ်တဲ့ ဥပဒေအရ မည်သို့ပင် ဆိုစေကာမူ ရပ်ကွက် သို့မဟုတ် ကျေးရွာအုပ်စု ဆယ်အိမ်စုကိုယ်စားလှယ်များ ရွေးချယ်ရာ၌ ပကတိအနေအထားအရ အခက်အခဲများ ရှိနေကြောင်းနှင့် အဆိုပါအခက်အခဲများကို ပြေလည်စေရန် ရပ်ကွက် သို့မဟုတ် ကျေးရွာအုပ်စု ဆယ်အိမ်စုကိုယ်စားလှယ်များ ရွေးချယ်နိုင်ရေးအတွက် ပြည်ထောင်စုအစိုးရမှ လိုအပ်သလို စီစဉ်ဆောင်ရွက်ပေးသင့်ပါကြောင်းထောက်ခံတင်ပြရင်း နိဂုံးချုပ်အပ်ပါတယ်ခင်ဗျား။ ကျေးဇူးတင်ပါတယ်။(ဩဘာသံများ)</speech>
<speech type="speaker">ပြည်ထဲရေးဝန်ကြီးဌာန ဒုတိယဝန်ကြီးက ပြန်လည်ဆွေးနွေးရန် ရှိက ဆွေးနွေးဖို့ ဖြစ်ပါတယ်</speech>
<speech><agency id="89">ဗိုလ်မှူးချုပ်ကျော်ဇံမြင့်၊ (ဒုတိယဝန်ကြီး၊ ပြည်ထဲရေးဝန်ကြီးဌာန)</agency>လေးစား အပ်ပါသော အမျိုးသားလွှတ်တော်ဥက္ကဋ္ဌကြီးနှင့်တကွ အမျိုးသားလွှတ်တော်ကိုယ်စားလှယ် များ၊ ဖိတ်ကြားထားသောဧည့်သည်တော်များအားလုံး မင်္ဂလာအပေါင်းနှင့် ပြည့်စုံပါစေလို့ ဦးစွာဆုတောင်းမေတ္တာ ပို့သအပ်ပါတယ်။ ကျွန်တော်ကတော့ ပြည်ထဲရေးဝန်ကြီးဌာန၊ ဒုတိယဝန်ကြီး ဗိုလ်မှူးချုပ်ကျော်ဇံမြင့် ဖြစ်ပါတယ်။ ကျွန်တော် ရန်ကုန်တိုင်းဒေသကြီး အမှတ်(၃)မဲဆန္ဒနယ် အမျိုးသားလွှတ်တော် ကိုယ်စားလှယ် ဦးဖုန်းမြင့်အောင် ရဲ့ ဥပဒေနည်းလမ်းနှင့်အညီ ဆယ်အိမ်စု ကိုယ်စားလှယ်များ ရွေးချယ်ပွဲများ ကျင်းပနိုင်ရန် လိုအပ်သလို စီစဉ်ဆောင်ရွက်ပေးနိုင်ပါရန် ပြည်ထောင်စုအစိုးရသို့ တိုက်တွန်းကြောင်း အဆို နှင့်စပ်လျဉ်း၍ ကျွန်တော်ကပဲ ရှင်းလင်းဖြေကြားသွားမှာ ဖြစ်ပါတယ်။ ကျွန်တော်တို့ ရပ်ကွက် သို့ မဟုတ် ကျေးရွာအုပ်စု အုပ်ချုပ်ရေးမှူးများ အသစ် ရွေးချယ်ခန့်ထားရာမှာ ကြီးကြပ်နိုင်ဖို့ အတွက်ကို တာဝန်ထမ်းဆောင်ဖို့ ဆန္ဒရှိတဲ့ ရပ်ကွက် သို့မဟုတ် ကျေးရွာအုပ်စု အတွင်းမှာရှိတဲ့ အများ ကြည်ညို လေးစားပြီး သြဇာတိက္ကမ ရှိတဲ့ ရပ်မိရပ်ဖ(၅) ဦးကို ကြီးကြပ်ရေးအဖွဲ့အဖြစ် တာဝန်ပေးအပ်ရန်အတွက် ရပ်ကွက် သို့မဟုတ် ကျေးရွာအုပ်စုအုပ်ချုပ်ရေးဥပဒေပုဒ်မ ရ နဲ့ ရပ်ကွက် သို့မဟုတ် ကျေးရွာအုပ်စု အုပ်ချုပ်ရေး ဆိုင်ရာနည်းဥပဒေအခန်း(၂)၊ ကြီးကြပ်ရေးအဖွဲ့ ဖွဲ့စည်းခြင်းနှင့် လုပ်ငန်းတာဝန်များကို ပြဋ္ဌာန်းချက်များနဲ့အညီ ဆောင်ရွက်လျက်ရှိပါတယ်။ သက်ဆိုင်ရာမြို့နယ်အုပ်ချုပ်ရေးမှူးများက ကြီးကြပ်ရေးအဖွဲ့ဝင်များကို ရွေးချယ် ခြင်း၊ ကြီးကြပ်ရေးအဖွဲ့များ ဖွဲ့စည်းခြင်း၊ ကြီးကြပ်ရေးအဖွဲ့ရဲ့ လုပ်ငန်းတာဝန်များ ထမ်းဆောင်ခြင်းတို့ကို ဆောင်ရွက်ရာမှာ စနစ်တကျရှိစေရေးနဲ့ မလိုလားအပ်တဲ့ ပြဿနာများ မဖြစ်ပေါ်စေရေးတို့အတွက်ကို ရပ်ကွက် သို့ မဟုတ် ကျေးရွာအုပ်စု အုပ်ချုပ်ရေး ဥပဒေ၊ ရပ်ကွက် သို့ မဟုတ် ကျေးရွာအုပ်စု အုပ်ချုပ်ရေးဆိုင်ရာ နည်းဥပဒေများနဲ့ အညီဆောင်ရွက်ရန် ပြည်ထဲရေးဝန်ကြီးဌာန၊ အထွေထွေအုပ်ချုပ်ရေးဦးစီးဌာနက ထုတ်ပြန်ထားတဲ့ ညွှန်ကြားချက်များနဲ့အညီ သက်ဆိုင်ရာ တိုင်းဒေသကြီး၊ ပြည်နယ်အထွေထွေအုပ်ချုပ်ရေး ဦးစီးဌာနများက ကြပ်မတ်ဆောင်ရွက်လျက် ရှိပါတယ်။ ရပ်ကွက် သို့ မဟုတ် ကျေးရွာအုပ်စုအုပ်ချုပ်ရေး ဥပဒေပုဒ်မ ၆ နဲ့ ရပ်ကွက် သို့မဟုတ် ကျေးရွာအုပ်စု အုပ်ချုပ်ရေးဆိုင်ရာ နည်းဥပဒေ ၃ တို့အရ ဖွဲ့စည်းတာဝန်ပေး အပ်ထားတဲ့ ကြီးကြပ်ရေးအဖွဲ့က အများဆုံး အိမ်ထောင်စု ဆယ်စုပါဝင်တဲ့ ဆယ်အိမ်စု များကို ဖွဲ့စည်းခြင်း၊ ရပ်ကွက် သို့ မဟုတ် ကျေးရွာအုပ်စု အုပ်ချုပ်ရေးမှုးများအတွက် ဥပဒေပုဒ်မ ၅ မှာ သတ်မှတ်ထားတဲ့ အရည်အချင်းများကို ရှင်းလင်းပြောကြားခြင်း၊ ဆယ်အိမ်စုအတွင်း နေထိုင်သူများအနက်မှ သတ်မှတ်အရည်အချင်းများနဲ့ ပြည့်စုံတဲ့ ပုဂ္ဂိုလ် တစ်ဦးကို ဆယ်အိမ်စုကိုယ်စားလှယ်များအဖြစ် လျှို့ဝှက်ဆန္ဒမဲပေး၍ ရွေးချယ်စေခြင်း၊ ရွေးချယ်ရရှိတဲ့ပုဂ္ဂိုလ်ရဲ့ အမည်စာရင်းနဲ့ ကိုယ်ရေးအချက်တို့ကို မှတ်တမ်းတင်ထားရှိခြင်း၊ နည်းဥပဒေ ၆ အရ ရွေးချယ်ရရှိတဲ့ ဆယ်အိမ်စုကိုယ်စားလှယ် အသီးသီးကို ဥပဒေပုဒ်မ ၅ မှာပြဋ္ဌာန်းထားတဲ့ အရည်အချင်းများနဲ့ ပြည့်စုံခြင်း ရှိ/မရှိ စိစစ်ခြင်း၊ အရည်အချင်း ပြည့်စုံသူများကို ပုံစံ(က) ဖြင့် စာရင်းပြုစုပြီးအတည်ပြုခြင်း၊ နည်းဥပဒေ ၈ အရ တင်ပြ လာတဲ့ပုဂ္ဂိုလ်များရဲ့ အမည်စာရင်းကို ပုံစံ (ခ) ဖြင့်ပြုစုခြင်း၊ ဦးစားပေးအစီအစဉ်ကို ပုံစံ(ဂ) ဖြင့် ထိန်းသိမ်းခြင်း၊ လျှို့ဝှက်ဆန္ဒမဲ အများဆုံးရရှိတဲ့ပုဂ္ဂိုလ်ရဲ့ အမည်စာရင်းကို ပုံစံ(ဃ) ဖြင့် ပြုစုပြီး ကိုယ်ရေးအချက်အလက်နှင့်အတူ မြို့နယ်အုပ်ချုပ်ရေးမှုးထံ တင်ပြခြင်း၊ ဆန္ဒမဲ အရေအတွက် တူညီလျှင်ဖြစ်စေ၊ အငြင်းပွားမှု ဖြစ်ပေါ်ခဲ့လျှင်ဖြစ်စေ၊ နည်းဥပဒေ ၈ နဲ့ နည်းဥပဒေ ၉ တို့မှာ ပြဋ္ဌာန်းထားတဲ့အတိုင်း ထပ်မံပြုလုပ်ခြင်းများကို ဆောင်ရွက်လျက် ရှိပါသည်။ တက်ရောက်လာတဲ့ အမျိုးသားလွှတ်တော်ကိုယ်စားလှယ်များ ဆွေးနွေးခဲ့တဲ့ ဆွေးနွေးချက်များအရ မြေပြင်မှာ ကျွန်တော်တို့ ရပ်ကွက်ကျေးရွာအုပ်ချုပ်ရေးမှူးများ ရွေးချယ်တဲ့နေရာမှာ ဖြစ်ပေါ်နေတဲ့အခြေအနေများကို ဆွေးနွေးပေးခဲ့ကြတဲ့အတွက် ဆွေးနွေး ပေးကြတဲ့ ကိုယ်စားလှယ်များကို ဦးစွာကျေးဇူးတင်ကြောင်းလည်း ထပ်မံပြောကြား လိုပါတယ်။ ကျွန်တော်တို့ ပြည်ထဲရေးဝန်ကြီးဌာနအနေနဲ့ အခြေခံအကျဆုံးဖြစ်တဲ့ အုပ်ချုပ်ရေး ဆိုင်ရာ ဖွဲ့စည်းရေးများကို ဆောင်ရွက်ဖို့အတွက်ကို အုပ်ချုပ်ရေးပညာဖွံ့ဖြိုးရေး သင်တန်းကျောင်းမှာ နည်းပြသင်တန်းကို သင်တန်းသား (၆၄)ဦးနဲ့ သင်ကြားပေးခဲ့ပါတယ်။ ဒီနေရာမှာ ကျွန်တော်တို့ လက်ထောက်ညွှန်ကြားရေးမှုးအဆင့်ရှိတဲ့ ပုဂ္ဂိုလ်များကို တက်ရောက်စေခဲ့ပြီး ဖြစ်ပါတယ်။ ဒီပုဂ္ဂိုလ်များအနေနဲ့ ဆင့်ပွားသင်တန်းများကို သက်ဆိုင်ရာ တိုင်းဒေသကြီးနဲ့ ပြည်နယ်အသီးသီးမှာလည်း ဆက်လက်ပြီးတော့ ဖွင့်လှစ်သင်ကြားမှုများ ဆောင်ရွက်ခဲ့ပါတယ်။ တိုင်းဒေသကြီး၊ ပြည်နယ်အလိုက် ကျွန်တော်တို့ ဖွင့်လှစ်ခဲ့တဲ့ အကြိမ်ပေါင်း ကတော့ (၄၉)ကြိမ်ဖြစ်ပြီးတော့ တက်ရောက်လာတဲ့ သင်တန်းသားဦးရေကတော့ (၁၃၀၁) တက်ရောက်ခဲ့ပြီး ဖြစ်ပါတယ်။ လက်ရှိလည်း တိုင်းဒေသကြီးနဲ့ ပြည်နယ်အလိုက် ရပ်ကွက်ကျေးရွာအုပ်ချုပ်ရေးမှူးများကို ရွေးချယ်လျက်ရှိတဲ့အခါမှာ အနည်းဆုံး ရွေးချယ်နိုင်တဲ့ ပြည်နယ်နဲ့တိုင်းများကို တင်ပြရမယ်ဆိုရင် ကချင်ပြည်နယ်အနေနဲ့ (၄၄.၃၉) ရာခိုင်နှုန်း အထိ ဆောင်ရွက်နိုင်ပြီးတော့ အလယ်အလတ်အဆင့်အနေနဲ့ (၇၆.၆၄) ရာခိုင်နှုန်း ရွေးချယ် ခဲ့ပြီး ဖြစ်ပါတယ်။ အများဆုံးအနေနဲ့ (၁၀၀) ရာခိုင်နှုန်းရွေးချယ်နိုင်ခဲ့ပြီးတော့ စုစုပေါင်း တစ်တိုင်းပြည်လုံး အနေအထားနဲ့တော့ (၉၃.၀၂) ရာခိုင်နှုန်း အုပ်ချုပ်ရေးမှူးများကို ရွေးချယ်ခဲ့ပြီး ဖြစ်ပါတယ်။ ဒီရွေးချယ်ပေးခဲ့ပြီးဖြစ်တဲ့ အုပ်ချုပ်ရေးမှူးများကိုလည်း သက်ဆိုင်ရာ တိုင်းဒေသကြီးပြည်နယ်များအလိုက် ရပ်ကွက်အုပ်ချုပ်ရေးမှူးများ စွမ်းဆောင်ရည် မြင့်မားရေးသင်တန်းများကိုလည်း ဖွင့်လှစ်ပြီးတော့ (၄) ပတ်ကြာ သင်တန်းပို့ချလျက် ရှိပါတယ်။ ဒီလိုဆောင်ရွက်တဲ့နေရာမှာ ဆောင်ရွက်ပြီး တိုင်းဒေသကြီးများအနေနဲ့ကတော့ (၄)ခုဖြစ်ပြီးတော့ ဆောင်ရွက်ဆဲ ကတော့ (၁၀)ခု ဖြစ်ပါတယ်။ ဆောင်ရွက်ရန်ကျန်ကတော့ တိုင်းဒေသကြီး (၁)ခုဖြစ်ကြောင်း တင်ပြလိုပါတယ်။ တက်ရောက်နေတဲ့ သင်တန်းသား ရပ်ကွက်အုပ်ချုပ်ရေးမှူးများအနေနဲ့ကတော့ (၁၅၁၆၅) ဦး ဖြစ်ကြောင်း တင်ပြဆွေးနွေး လိုပါတယ်။ ဒါကြောင့်မိုလို့ ရပ်ကွက် သို့ မဟုတ် ကျေးရွာအုပ်စု အုပ်ချုပ်ရေးမှူးများ ရွေးချယ်ပွဲ လုပ်ငန်းစဉ်အဆင့်ဆင့်ကို ဆောင်ရွက်တဲ့နေရာမှာ သက်ဆိုင်ရာ ဆယ်အိမ်စုမှ အိမ်ထောင်စုကိုယ်စားလှယ်များ၊ ကြီးကြပ်ရေးအဖွဲ့များ၊ မြို့နယ်အုပ်ချုပ်ရေးမှူးများက သတ်မှတ်ထားတဲ့ ရပ်ကွက် သို့မဟုတ် ကျေးရွာအုပ်စုအုပ်ချုပ်ရေးဥပဒေ၊ ရပ်ကွက်သို့မဟုတ် ကျေးရွာအုပ်စု အုပ်ချုပ်ရေးဆိုင်ရာ နည်းဥပဒေ လုပ်ထုံးလုပ်နည်းများနဲ့ ညီညွတ်မှုမရှိဘဲ ကျွန်တော်တို့ ဆောင်ရွက်ခဲ့မယ်ဆိုရင် သက်ဆိုင်ရာ ခရိုင်အုပ်ချုပ်ရေးမှူး၊ သက်ဆိုင်ရာ တိုင်းဒေသကြီး ပြည်နယ်အစိုးရအဖွဲ့နဲ့ ပြည်ထဲရေးဝန်ကြီးဌာနသို့ အချက်အလက် ပြည့်စုံစွာနဲ့ တိုင်ကြားနိုင်ပါတယ်။ ဒီလို တိတိကျကျတိုင်ကြားမှုများ ရှိလာမယ်ဆိုရင် စုံစမ်းစစ်ဆေးရေးအဖွဲ့နဲ့ စစ်ဆေးပြီးတော့ မှန်ကန်ပါက ဝန်ထမ်းဖြစ်မယ်ဆိုရင် ဝန်ထမ်းစည်းမျဉ်းစည်းကမ်းနဲ့အညီ ဥပဒေအရ အရေးယူဆောင်ရွက်သွားပြီးတော့ အကယ်၍ ဝန်ထမ်းမဟုတ်ဘူးဆိုရင် တည်ဆဲဥပဒေ များအရ အရေးယူဆောင်ရွက်သွားမှာ ဖြစ်ပါတယ်။ ဒါဒီလို ဖြစ်နေတဲ့ဒေသကိုလည်း ကျွန်တော်တို့ ဒီဥပဒေ၊ နည်းဥပဒေ၊ လုပ်ထုံးလုပ်နည်းများနဲ့အညီ ရပ်ကွက် သို့ မဟုတ် ကျေးရွာအုပ်စု အုပ်ချုပ်ရေးမှူးများ ရွေးချယ်ပွဲကိုလည်း ဆက်လက် ဆောင်ရွက်သွားမှာ ဖြစ်ပါတယ်။ ဒါကြောင့်မို့ အဆိုရှင်တင်ပြတဲ့ အဆိုနဲ့ ပတ်သက်ပြီး ကျွန်တော်တို့ ပြည်ထဲရေး ဝန်ကြီးဌာနအနေနဲ့လည်း ဒီဥပဒေ၊ နည်းဥပဒေများကို ပြဋ္ဌာန်းနိုင်ဖို့အတွက်ကို ပြည်သူ့ လွှတ်တော်၊ အမျိုးသားလွှတ်တော်နဲ့ ပြည်ထောင်စုလွှတ်တော် အဆင့်ဆင့်ကလည်း တက်ရောက်လာတဲ့ ကိုယ်စားလှယ်များကလည်း အကြိတ်အနယ် ဆွေးနွေးပြီး ဒီဥပဒေ ပြဋ္ဌာန်းနိုင်ဖို့အတွက်လည်း ဆောင်ရွက်ခဲ့ပြီး ဖြစ်ပါတယ်။ ကျွန်တော်တို့ ဝန်ကြီးဌာနအနေ နဲ့လည်း ဒီအုပ်ချုပ်ရေးမှူး ရွေးချယ်နိုင်ဖို့အတွက်ကို သက်ဆိုင်ရာတာဝန်ရှိသူများကို အဆင့်ဆင့်သင်တန်းများပေးပြီးတော့ အောက်ခြေအဆင့်အထိ သင်တန်းများပေးပြီးတော့ ရွေးချယ်လျက်လည်းရှိပါတယ်။ ရွေးချယ်နိုင်မှုလည်း၊ အနေအထားနဲ့ကလည်း ကျွန်တော်တို့ တင်ပြခဲ့ပြီးဖြစ်ပါတယ်။ ဒါကြောင့်မိုလို့ ဒီကြားထဲမှာ လွှတ်တော်ကိုယ်စားလှယ်များ ဆွေးနွေးသလိုပဲ အခက်အခဲများ ရှိတယ်ဆိုရင် ကျွန်တော်တို့ သက်ဆိုင်ရာ ခုနက တာဝန်ရှိသူများကို အချက်အလက်နဲ့တကွ တင်ပြနိုင်တဲ့အကြောင်းနဲ့ ဒီတင်ပြချက်ပေါ်မူတည်ပြီး ကျွန်တော်တို့ ထိထိရောက်ရောက်ဆောင်ရွက်သွားမယ် ဆိုတဲ့အကြောင်း တင်ပြရင်း နိဂုံးချုပ်အပ်ပါတယ် ခင်ဗျား။ အားလုံးကိုကျေးဇူးတင်ပါတယ်။(ဩဘာသံများ)</speech>
<speech type="speaker">အမျိုးသားလွှတ်တော် ကိုယ်စားလှယ်များခင်ဗျား။ ရန်ကုန်တိုင်း ဒေသကြီး၊ မဲဆန္ဒနယ်အမှတ် (၃)မှ ဦးဖုန်းမြင့်အောင် တင်သွင်းတဲ့ ဥပဒေနည်းလမ်းနှင့်အညီ ဆယ်အိမ်စုကိုယ်စားလှယ်ရွေးချယ်ပွဲများ ကျင်းပနိုင်ရန် လိုအပ်သလို စီစဉ်ဆောင်ရွက်ပေး နိုင်ပါရန် ပြည်ထောင်စုအစိုးရသို့ တိုက်တွန်းကြောင်းအဆိုကို အတည်ပြုရန် သဘောတူ မတူ လွှတ်တော်ရဲ့ အဆုံးအဖြတ်ရယူပါမယ်</speech>
<speech type="speaker">လွှတ်တော်ရဲ့ အဆုံးအဖြတ်ရယူရာတွင် အမျိုးသားလွှတ်တော်ဆိုင်ရာ နည်းဥပဒေ ၁၇၊ နည်းဥပဒေခွဲ(တ)၊ နည်းဥပဒေခွဲငယ်(၁)အရ စက်ခလုတ် အသုံးပြု၍ လျှို့ဝှက်စွာဆန္ဒပြုတဲ့ နည်းလမ်းနဲ့ ဆောင်ရွက်ရမှာဖြစ်ပါတယ်။ ယခုလွှတ်တော်ရဲ့ ဆန္ဒရယူပါ့မယ်။ ဆန္ဒမဲပေးကြဖို့ အသင့်ရှိစေလိုပါတယ်။ ဆန္ဒမဲပေးနိုင်ကြပါပြီ။ ထောက်ခံ (၄၇)၊ ကန့်ကွက် (၁၁၇)၊ ကြားနေ(၉) မဲ ဖြစ်ပါတယ်။ ကန့်ကွက်မဲများတဲ့အတွက် ဦးဖုန်းမြင့်အောင် ရဲ့ အဆိုကို အတည်မပြုကြောင်း ကြေညာပါတယ်။(ဩဘာသံများ)</speech>
</motion>
<motion>
<title>ဒေါက်တာဌေးဝင်း၊ ဧရာဝတီတိုင်းဒေသကြီး မဲဆန္ဒနယ်အမှတ်(၅) ၏ ပြည်ထောင်���ုသမ္မတ မြန်မာနိုင်ငံတော်တွင် ကျန်းမာရေးကဏ္ဍ၌ ကျန်းမာရေးစီမံကိန်းများ အရှိန်အဟုန်မြှင့်ဆောင်ရွက် နေကြသကဲ့သို့ ပြည်သူများ ဆင်းရဲနွမ်းပါးမှုလျော့ကျစေရေး အစီအမံတစ်ခုအနေဖြင့် အမှန်တကယ် ဆင်းရဲချို့တဲ့သူများအား စိစစ်၍ အခမဲ့ဆေးကုသမှု (Free Medicd Service) ပေးနိုင်ရန် ပြည်ထောင်စုအစိုးရအား တိုက်တွန်းကြောင်း အဆိုတင်သွင်းခြင်းနှင့် လက်ခံဆွေးနွေးရန် သင့်/မသင့် အဆုံးအဖြတ်ရယူခြင်း</title>
<speech type="speaker">အစီအစဉ်(၈)ကို ဆောင်ရွက်မှာ ဖြစ်ပါတယ်။ အမျိုးသား လွှတ်တော်ကိုယ်စားလှယ်များ ခင်ဗျား။ ဧရာဝတီတိုင်းဒေသကြီး မဲဆန္ဒနယ်အမှတ်(၅)မှ ဒေါက်တာဌေးဝင်း က ပြည်ထောင်စုသမ္မတမြန်မာနိုင်ငံတော်တွင် ကျန်းမာရေးကဏ္ဍ၌ ကျန်းမာရေးစီမံကိန်းများ အရှိန်အဟုန်မြှင့် ဆောင်ရွက်နေကြသကဲ့သို့ ပြည်သူများ ဆင်းရဲ နွမ်းပါးမှုလျော့ကျရေး အစီအမံတစ်ခုအနေဖြင့် အမှန်တကယ် ဆင်းရဲချို့တဲ့သူများအား စိစစ်၍ အခမဲ့ဆေးကုသမှု (Free Medical Service) ပေးနိုင်ရန်နှင့်စပ်လျဉ်းတဲ့ အဆို တစ်ရပ် တင်သွင်းလိုကြောင်း အမျိုးသားလွှတ်တော်သို့ ပေးပို့ ထားပါတယ်</speech>
<speech type="speaker">ဒေါက်တာဌေးဝင်း အဆို တင်သွင်းဖို့ ဖြစ်ပါတယ်။</speech>
<speech><mp id="161">ဒေါက်တာဌေးဝင်း၊ ဧရာဝတီတိုင်းဒေသကြီး မဲဆန္ဒနယ်အမှတ်(၅)</mp>လေးစား အပ်ပါသော အမျိုးသားလွှတ်တော် ဥက္ကဋ္ဌကြီးနဲ့တကွ အမျိုးသားလွှတ်တော် ကိုယ်စားလှယ် များ၊ ဧည့်သည်တော်များအားလုံး မင်္ဂလာအပေါင်းနဲ့ ပြည့်စုံပါစေလို့ နှုတ်ခွန်းဆက်သ ဂါရဝ ပြုအပ်ပါတယ်။ ကျွန်တော်ကတော့ ဧရာဝတီတိုင်းဒေသကြီး မဲဆန္ဒနယ်အမှတ် (၅) အမျိုးသား လွှတ်တော်ကိုယ်စားလှယ် ဒေါက်တာဌေးဝင်း ဖြစ်ပါတယ်။ ကျွန်တော့်အနေနဲ့ ပြည်သူများအတွက် ကျန်းမာရေးစောင့်ရှောက်မှုကဏ္ဍနဲ့ ပတ်သက်ပြီး အဆိုတစ်ခု တင်သွင်းသွားမှာ ဖြစ်ပါတယ်။ ဒီအဆိုတင်သွင်းရခြင်းမှာလည်းပဲ အမှန်တကယ် ဆင်းရဲနွမ်းပါးပြည်သူများ၊ ကျွန်တော်တို့ ရဲ့ မဲဆန္ဒရှင်အများစု နေ့တဓူဝ တွေ့ကြုံနေရတဲ့ အခက်အခဲများ ဖြစ်ပြီး ပြည်သူအများစု အလွန်ပဲ ဒုက္ခရောက်နေကြပါ တယ်။ အသက်မဆုံးရှုံးသင့်ဘဲ ဆုံးရှုံးနေကြတာကိုလည်း ကျွန်တော်တို့ ကိုယ်စားလှယ်များ အားလုံးတွေ့ရှိနေကြရတာဖြစ်ပါတယ်။ ဒီအဆိုကို တင်သွင်းခွင့်ပြုတဲ့ အမျိုးသားလွှတ်တော် ဥက္ကဋ္ဌကြီးနဲ့ ကိုယ်စားလှယ်များအားလုံးကိုလည်းပဲ အထူးပင်ကျေးဇူးတင်ရှိကြောင်း ပြောကြား လိုပါတယ်။ ကျွန်တော့်ရဲ့ အဆိုမှာ ပြည်ထောင်စုသမ္မတမြန်မာနိုင်ငံတော်တွင် ကျန်းမာရေးကဏ္ဍ၌ ကျန်းမာရေးစီမံကိန်းများ အရှိန်အဟုန်မြှင့် ဆောင်ရွက်နေကြသကဲ့သို့ ပြည်သူများ ဆင်းရဲ နွမ်းပါးမှုလျော့ကျစေရေး အစီအမံတစ်ခုအနေဖြင့် အမှန်တကယ် ဆင်းရဲချို့တဲ့သူများအား စိစစ်၍ အခမဲ့ဆေးကုသမှု (Free Medical Service)ပေးနိုင်ရေး ပြည်ထောင်စုအစိုးရအား တိုက်တွန်းကြောင်းအဆို တင်သွင်းမှာ ဖြစ်ပါတယ်။ ပြည်ထောင်စုသမ္မတမြန်မာနိုင်ငံတော်မှာ နိုင်ငံတော်သမ္မတကြီး ဦးသိန်းစိန် ဦးဆောင်သော ဒီမိုကရေစီအစိုးရသစ် ပေါ်ပေါက်လာချိန်မှစပြီး နိုင်ငံတော်ကြီးကို ဘက်စုံ ကဏ္ဍစုံမှ အရှိန်အဟုန်မြှင့် ဖွံ့ဖြိုးတိုးတက်အောင် ဆောင်ရွက်နေကြတာ ပြည်သူများအားလုံးဝမ်းသာအားရဖွယ် တွေ့မြင်နေကြရမှာ ဖြစ်ပါတယ်။ အလားတူပဲ ကျန်းမာရေးဝန်ကြီးဌာန အနေနဲ့ အမျိုးသားကျန်းမာရေးမူဝါဒများနှင့်အညီ ကျန်းမာရေးစီမံကိန်းများ ရေးဆွဲချမှတ်ပြီး အရှိန်အဟုန်မြှင့် ဆောင်ရွက်နေကြ၍ ကျန်းမာရေးနယ်ပယ်သား တစ်ယောက်အနေဖြင့် များစွာ ဂုဏ်ယူမိပါတယ်။ ခေတ်ပြောင်း စနစ်ပြောင်းချိန်နှင့် လိုက်ဖက်ညီစွာ ကျွန်တော်တို့ ပြည်ထောင်စု လွှတ်တော်၊ ပြည်သူ့လွှတ်တော်၊ အမျိုးသားလွှတ်တော် ကိုယ်စားလှယ်များမှလည်း ကျန်းမာရေးဝန်ကြီးဌာနအတွက် ဘတ်ဂျက်များ တိုးမြင့်ခွင့်ပြုနိုင်ရေး တညီတညွတ်တည်းဆောင်ရွက်နေကြသလို လွှတ်တော်ကိုယ်စားလှယ်ကြီးများရဲ့ ဒေသအသီးသီးမှာရှိကြတဲ့ ကျန်းမာရေးကဏ္ဍနဲ့ပတ်သက်ပြီး ပြည်သူ့ဆေးရုံကြီးများ၊ ဆေးပေးခန်းများ ဆောက်လုပ်ပေး နိုင်ရေး၊ ကျန်းမာရေးဝန်ထမ်းများ ပြည့်စုံရေး၊ တိုးချဲ့ခန့်ထားနိုင်ရေး၊ နေ့စဉ်မပြတ် တင်ပြတောင်းဆိုနေကြတာ ပြည်သူများအတွက် ဝမ်းသာဖွယ် တွေ့မြင်နေကြရမှာ ဖြစ်ပါတယ်။ သွားလာရေးခက်ခဲ့တဲ့ ဝေးလံခေါင်သီလှတဲ့ ချင်းပြည်နယ်၊ ကချင်ပြည်နယ်၊ ရခိုင်ပြည်နယ်၊ စစ်ကိုင်းတိုင်းမြောက်ပိုင်း စတဲ့ဒေသတွေအတွက် ဆေးရုံ၊ ဆေးခန်းများ တိုးမြှင့်ဆောက်လုပ်ပေးမှု ကျန်းမာရေးဝန်ထမ်းများ တို့ချဲ့ခန့်ထားနိုင်မှု၊ နိုင်ငံတော်အစိုးရ ကျန်းမာရေးဝန်ကြီးဌာနတို့မှ စီစဉ်ဆောင်ရွက်ပေးနေတဲ့အတွက်လည်း အထူးပဲဝမ်းသာကြည်နူး မိပါတယ်။ ပြီးခဲ့တဲ့ ၂၀၁၁- ၂၀၁၂ ခုနှစ်မှ ၂၀၁၅-၂၀၁၆ ခုနှစ် ဘဏ္ဍာနှစ်အထိ ပဉ္စမကာလတို (၅) နှစ် စီမံကိန်း၊ အမျိုးသားစီမံကိန်းမှာ ကျန်းမာရေးကဏ္ဍအနေနဲ့ ကျန်းမာရေးမူဝါဒ (၅)ချက်၊ ရည်မှန်းချက် (၁၂)ချက်နဲ့ လုပ်ငန်းစဉ်(၃၀)ခု ချမှတ်ဆောင်ရွက်နေတာကိုလည်း တွေ့ရှိရပါတယ်။ ကျန်းမာရေးမူဝါဒများနဲ့ ပတ်သက်ပြီး(၅)ချက်မှာ၊ နံပါတ်(ခ)မှာ ကျေးလက် ဒေသကျန်းမာရေး ဖွံ့ဖြိုးတိုးတက်ရေး ဆိုတဲ့ အချက်တစ်ခု ထည့်သွင်းထားတာ တွေ့ရပါ တယ်။ ကျန်းမာရေး ရည်မှန်းချက်များမှာတော့ အရည်အသွေးပြည့်မီပြီး အန္တရာယ် ကင်းသော အဓိကဆေးဝါးများနှင့် ကာကွယ်ဆေးများ လုံလောက်စွာရရှိရေး စီမံဆောင်ရွက် ရန်ဆိုတဲ့ အချက်တစ်ချက်ကို ထည့်သွင်းထားတာ တွေ့ရပါတယ်။ ကျန်းမာရေးကဏ္ဍလုပ်ငန်းစဉ်များအနေနဲ့ကတော့ ဝင်ငွေနည်းပြည်သူများအတွက် ပြည်သူလူထုအခြေပြု ကျန်းမာရေးစောင့်ရှောက်မှုဖောင်ဒေးရှင်းများနဲ့ အခြားသင့်လျော် သည့် အစီအစဉ်များ ဖြစ်ပေါ်လာစေရေး ကူညီဆောင်ရွက်ပေးရန်ဆိုတဲ့ အချက်များကို ကျေးလက်နေပြည်သူများအတွက် အကျိုးရှိနိုင်ဖို့ ထည့်သွင်းထားတာ တွေ့ရှိရပါတယ်။ ဒီအမျိုးသားစီမံကိန်း ပဉ္စမကာလတို (၅)နှစ်စီမံကိန်းဖြစ်တဲ့ အမျိုးသားစီမံကိန်း ရေးဆွဲမှုမှာ ကျန်းမာရေးဝန်ကြီးဌာနအနေနဲ့ ကျန်းမာရေးမူဝါဒများ၊ ရည်မှန်းချက်များ၊ လုပ်ငန်းစဉ်များ ချမှတ်ထားတဲ့အထဲမှာ ကျွန်တော်တို့ ကျေးလက်နေပြည်သူများအတွက် အခမဲ့ဆေးကုသမှုပေးနိုင်ရေး၊ ဆေးဝါးကဏ္ဍမှာလည်းပဲ ပိုမိုပြည့်စုံတဲ့၊ လုံလောက်တဲ့ ဆေးဝါးများထုတ်လုပ်နိုင်ရေး ထည့်သွင်းရေးဆွဲထားတာ နည်းပါးကြောင်း၊ မတွေ့ရကြောင်း ကျွန်တော့်အနေနဲ့ တင်ပြလိုပါတယ်။ ဒါ့အပြင် ကျန်းမာရေးဝန်ကြီးဌာန ၂၀၁၃-၂၀၁၄ ဘဏ္ဍာရေးနှစ် ငွေလုံးငွေရင်း အသုံးစရိတ်အနေဖြင့် ဆောက်လုပ်ရေးကဏ္ဍမှာ ကျန်းမာရေးဦးစီးဌာနအတွက် (၅၃) ဘီလီယံကျော်၊ ဆေးသိပ္ပံပညာဦးစီးဌာနအတွက် (၂၀) ဘီလီယံကျော်၊ တိုင်းရင်းဆေး ကဏ္ဍ အတွက် (၃)ဘီလီယံကျော် အစရှိသည်ဖြင့် ကဏ္ဍစုံ၌ (၇၈)ဘီလီယံကျော် သုံးစွဲဆောင်ရွက် သွားမှာ လေ့လာသိရှိရပါတယ်။ ဒါ့အပြင် ဆေးရုံတစ်ခုချင်းအလိုက် ဆောက်လုပ်တဲ့ နေရာမှာ နေပြည်တော် ခုတင်(၅၀၀)ဆံ့ ဗဟိုအမျိုးသမီးဆေးရုံ ကြီး (၃)ဘီလီယံကျော်၊ နေပြည်တော် ခုတင်(၅၀၀)ဆံ့ ကလေးဆေးရုံကြီး (၃)ဘီလီယံကျော်၊ နေပြည်တော် ခုတင်(၅၀၀)ဆံ့ အရိုးရောဂါကုဆေးရုံ ကြီး (၃)ဘီလီယံကျော်၊ နေပြည်တော် ခုတင်(၅၀၀)ဆံ့ မျက်စိ၊ နား၊ နှာခေါင်း၊ လည်ချောင်း ဆေးရုံ ကြီး (၃)ဘီလီကျော် စသည်ဖြင့် အကုန်အကျ ခံပြီး ခန့်ညားထည်ဝါစွာ ဆောက်လုပ်ပေးမှာမို့လည်း လုပ်သားပြည်သူများအတွက် ဝမ်းသာ ကြရမှာဖြစ်ပါတယ်။ ဒါပေမဲ့ အခုမှာတော့ ဒီဆေးရုံကြီးများ၊ စီမံကိန်းများကို ယာယီအားဖြင့် ရပ်ဆိုင်း ပြီးတော့ အခြားကဏ္ဍတွေမှာ ထည့်သွင်းဆောင်ရွက်သွားမယ် ဆိုတာလည်းပဲ ကြားသိရပါ တယ်။ နောက်ဆုံးရရှိတဲ့ သတင်းတစ်ခုအနေနဲ့ကတော့ မြို့နယ်များ၊ ခရိုင်များ၊ တိုင်းဆေးရုံကြီးများကို ဆေးဖိုးထောက်ပံ့တဲ့အနေနဲ့ ကျပ်သိန်း(၅၀၀)၊ သိန်း(၆၀၀) စသည်ဖြင့် ခွဲဝေချထား ပေးနေပြီးဆိုတာတော့ ကျွန်တော့်အနေနဲ့ ကြားသိရပါတယ်။ 620:0l:mp0960s? sooq:op:0 mempolep: Good Malaria og MTR TB ဆေးတို့၊ HIVဆေးတို့ အတွက် ဆေးဝါးများ မလုံမလောက်ခြင်း၊ ကာကွယ်ကုသဆေးများ ဖြစ်တဲ့ ခွေးရူးရောဂါကာကွယ်ဆေး၊ မြွေဆိပ်ဖြေဆေး လုံလောက်မှု မရှိခြင်း၊ ပြင်ပဆေးဆိုင် များတွင် ဝယ်ယူသုံးစွဲနေရခြင်း၊ ဂွမ်းလိပ်၊ ပတ်တီးလိပ်ကအစ ဝယ်ယူပေးနေရခြင်းတို့ ကြောင့် ဆင်းရဲနွမ်းပါးသူများ ဆေးရုံသို့ မလာရဲ ကြဘူး ဖြစ်နေပါတယ်။ ဆေးကုသမှုမခံလို ကြောင်းလည်းပဲ ဒေသခံများအားလုံးလိုလိုမှ တင်ပြနေကြတာ တွေ့ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ကျွန်တော်တို့ မြန်မာနိုင်ငံမှာ ကျေးလက် ဒေသတွေမှာ နေထိုင်ကြတဲ့ ပြည်သူတွေရဲ့ အများစုဟာ အလွန်ပဲ ဆင်းရဲချို့တဲ့ ကြပါတယ်။ ဒီလူတွေထဲမှာ လယ်ကူလီများ၊ ကျပန်းလုပ်သားများ၊ ဆောက်လုပ်ကိုင်သူများ စသည်ဖြင့် ရရာအလုပ်ဖြင့် အသက်မွေးဝမ်းကျောင်းပြုနေကြသူများ ဖြစ်ပါတယ်။ ခေတ်ပြောင်း၊ စနစ်ပြောင်းနေတာကိုလည်း သူတို့ မသိ၊ ဒီမိုကရေစီ အသွင်ကူးပြောင်းနေမှုကိုလည်း သူတို့ စိတ်မဝင်စားနိုင်ဘူး။ တစ်နေ့စာ တစ်နေ့ စားရဖို့ အတွက် နေပူစပ်ခါးမှာ ဆင်းရဲပင်ပန်းစွာ ရုန်းကန်နေကြသူများ ဖြစ်ပါတယ်။ စားရေး၊ ဝတ်ရေး၊ နေရေးမှာ စားရေးအတွက်ပဲ အချိန်ပြည့် လုံးပမ်းနေကြရပါတယ်။ ဒါတောင်မှ ထမင်းနပ်မမှန်တဲ့အခါတွေ ရှိနေတာကို ကျွန်တော်တို့ နီးစပ်တဲ့ ရပ်ကွက်၊ ကျေးရွာတွေမှာ တွေ့ရှိနေရ ပါတယ်။ ကျွန်တော်တို့ ဧရာဝတီတိုင်းဒေသကြီးမှာရှိကြတဲ့ ကျွန်တော်တို့ အင်္ဂပူ၊ မြန်အောင်၊ ကြံခင်းတို့မှာတောင် ဒီလိုအခြေအနေတွေ ရှိမယ်ဆိုရင် ဆင်းရဲနွမ်းပါးမှု အနိမ့်ကျဆုံးဖြစ်တဲ့ ချင်းပြည်နယ်တို့၊ စစ်ကိုင်းတိုင်းတို့မှာ ဘယ်လောက်အခြေအနေ ရှိမယ်ဆိုတာ ကျွန်တော် ကိုယ်ချင်းစာမိပါတယ်။ ပြီးခဲ့တဲ့ (၂)ရက်လောက်က ကိုယ်စားလှယ် ဖြစ်တဲ့ ဦးဇုန်လှယ်ထန်း ဆွေးနွေးသွားတဲ့ ချင်းပြည်နယ် သစ်တောကြိုးဝိုင်း ကြိုးပြင်ဒေသ များမှာ သတ္တုတူးဖော်ရေးဆွေးနွေးသွားတဲ့အထဲမှာ ချင်းပြည်နယ်မှာ နေထိုင်ကြတဲ့သူတွေဟာ တောင်စောင်းမှာ ဆောက်လုပ်ထားတဲ့ အိမ်ကလေးတွေ၊ ရှေ့ဘက်ကဆိုရင် ငါ့ ဝင်ရ ပြီးတော့ နောက်ဘက်မှာတော့ တိုင် (၂)တိုင်၊ (၃)တိုင်ဆက်တဲ့ ခြေတံရှည်အိမ်ကလေးများဆောက်ပြီး နေကြတယ်ဆိုတာကို ကြားသိရပါတယ်။ ဒါလည်းပဲ ကျွန်တော်တို့ရဲ့ အမျိုးသား လွှတ်တော် ဥက္ကဋ္ဌကြီး ပြောသွားတာကို ကြားသိလိုက်ရပါတယ်။ အလားတူပါပဲ ကျွန်တော်တို့ ဒေသတွေမှာလည်းပဲ မိုးတွင်းအခါမှာဆိုရင် အကာ လုံလုံခြုံခြုံ နဲ့ ဝါးအိမ်လေး၊ ဆောင်းရာသီရောက်တဲ့အခါကျတော့ အိမ်အဆင့်ကို ဖြုတ်ချပြီး တော့ အောက်မှာ မြေကြီးပေါ်မှာ ကောက်ရိုးတွေကို ခွေပြီးတော့ အချမ်းဒဏ်ကို ခံနိုင် အောင်နေကြရပါတယ်။ အခုလို နွေရာသီရောက်တဲ့အခါကျတော့လည်းပဲ အလုပ်ခွင်ရှိတဲ့ နေရာ သက်ကယ်ရိတ်တာတို့၊ နွေစပါး စိုက်တဲ့နေရာတို့မှာ တဲလေးတွေထိုးပြီး နေထိုင်ကြ ရပါတယ်။ သူတို့ရဲ့ ဘဝဟာ တစ်နှစ်ကို အိမ်(၃)မျိုးလောက် ပြောင်းပြီး၊ ဆောက်ပြီး နေကြ ရတာဖြစ်ပါတယ်။ ဒီလူတွေရဲ့ ဝင်ငွေကို ကြည့်ပြန်ရင်လည်းပဲ မိုးတွင်းဘက် လယ်ထွန်တဲ့အခါမှာ စပါးတင်း(၄၀)၊ ရာသီပေါက်ဈေးနဲ့ ဆိုရင်တော့ ကျပ်တစ်သိန်းခွဲလောက် ရနိုင်တာ ဖြစ်ပါတယ်။ သို့သော်လည်းပဲ မရှိတဲ့အခါကျတော့ ကြို တင်ယူရတဲ့အတွက် စပါးတစ်တင်းကို တစ်ထောင် ဈေးနှုန်းနဲ့ စုစုပေါင်း လေးသောင်းကျပ်၊ ဆောင်းရာသီအတွက် ဒီလိုပဲ ကြို တင်ယူရတဲ့အခါကျတော့ ကျပ် (၄၀၀၀၀)၊ (၅၀၀၀၀)ကျပ်၊ ယခုလို နွေရာသီ ကျပန်း လုပ်တာနဲ့ ဆိုရင် တစ်နှစ်ကို လူတစ်ယောက်ကို သူ့ရဲ့ လုပ်အားအတွက် ကျပ်တစ်သိန်းကျော်၊ ကျပ်တစ်သိန်းခွဲလောက်ပဲ ဝင်ငွေရှိတာဖြစ်ပါတယ်။ ကျွန်တော်တို့ ဒေသစကားနဲ့ပြောရမယ်ဆိုရင်တော့ ဒီလူတွေမှာ မတ်တပ်စာပဲ ရှိတယ်၊ တုံးလုံးစာ မရှိဘူးဆိုတဲ့ စကားလိုပဲ ကျန်းမာရေးမကောင်းလာတဲ့အခါမှာ ဒုက္ခတွေ့ ကြရတော့တာ ဖြစ်ပါတယ်။ ဒီလူတန်းစားတွေဟာ တော်ရုံတန်ရုံနဲ့တော့ ကျန်းမာရေး မကောင်းမဖြစ်ပါဘူး။ ဆင်းဆင်းရဲရဲ ပင်ပင်ပန်းပန်း���ုပ်ရပြီး ရာသီဥတုနဲ့ ပင်ပန်းတဲ့ဒဏ်ကို အတော်ခံနိုင်ကြတာ ဖြစ်ပါတယ်။ ကျွန်တော်တို့ နိုင်ငံတော်ကနေပြီးတော့ လယ်ယာစိုက်ပျိုးရေးနဲ့ ဆည်မြောင်းဝန်ကြီးဌာန စိုက်ပျိုးရေးဘဏ်မှချေးငွေများ၊ သမဝါယမဝန်ကြီးဌာနမှ ချေးငွေ များ ကျွန်တော်တို့ ကျေးလက်တွေမှာ ချီးမြှင့်တာ၊ ထောက်ပံ့တာကို တွေ့ရပါတယ်။ သို့သော်လည်းပဲ ဒီထောက်ပံ့တဲ့အခါမှာ လယ်ရှိတဲ့သူတွေကိုပဲ လယ်လုပ်ကိုင် နေတဲ့ လယ်ပိုင်ရှင်တွေကိုပဲ ထုတ်ချေးတာ ဖြစ်ပါတယ်။ ခုန ကျွန်တော်တင်ပြသွားတဲ့ လယ်ကူလီ၊ လယ်လုပ်သား၊ ကျပန်းလုပ်သားများအတွက် ချေးငွေ တစ်ခါဖူးမျှ မပေးပါဘူး။ ဒီလူတွေအတွက်လည်းပဲ သူတို့မှာ ဘာမှ လက်ဆုပ်လက်ကိုင် မရှိတဲ့အတွက် မယုံကြည်တာ လည်းပါမှာ ဖြစ်ပါတယ်။ ပြီးခဲ့တဲ့တစ်ပတ် ကျွန်တော်တို့ လွှတ်တော်နားချိန် ဒီဇင်ဘာလလောက်မှာ ကျွန်တော်တို့ အိမ်နားတစ်ဝိုက်မှာရှိတဲ့ လူတစ်ယောက် နေမကောင်းဖြစ်ပါတယ်။ အစာအိမ် ပြင်းထန်စွာရောင်တာ ဖြစ်ပါတယ်။ ရာသီဥတုကလည်းပူ၊ အလုပ်ကလည်းပင်ပန်း၊ အစား မမှန်၊ အစားဆိုတဲ့နေရာမှာလည်း ဒီလူတွေရဲ့ ဘဝကို သူတို့ ရဲ့ ထမင်းဝိုင်းကို ကြည့်လို့ ရှိရင် သိရမှာဖြစ်ပါတယ်။ အဲဒီလူဟာ မကျန်းမာတဲ့နေရာမှာ အိမ်မှာပဲ ရရာဆေးမြီးတိုနဲ့ ကွမ်းယာဆိုင်က ဆေးနဲ့ကုနေပါတယ်။ ဒီနောက်ပိုင်း အရပ်ထဲက ရမ်းကုဆရာနဲ့ ကုနေခဲ့ပြီး နောက်ပိုင်းမခံမရပ်နိုင်အောင် ဖြစ်လာတော့မှ အော်ဟစ်ပြီးတော့ နေရတဲ့အခြေအနေကို ရောက်လာပါတယ်။ ဒီအချိန်မှာ ကျွန်တော် ရောက်သွားတဲ့အချိန်မှာ ကျွန်တော့်အနေနဲ့ ဆေးရုံတက်ဖို့ ပြောပါတယ်။ ဒီအခါမှာ ဒီလူနာကရော၊ သူတို့ရဲ့ မိသားစုကပါ ဒီဆေးရုံတက်ဖို့ ငြင်းပါ တယ်။ ဘာဖြစ်လို့လဲဆိုတော့ ဆေးရုံတက်တဲ့အခါမှာ ငွေကုန်ကြေးကျတွေ ရှိတယ်။ ငွေကုန် ကြေးကျအတွက် သူတို့ မခံနိုင်ဘူးလို့ ပြောလာပါတယ်။ ဒါကြောင့်မို့လို့ ကျွန်တော်လည်းပဲ ဘေးပတ်ဝန်းကျင် ကျွန်တော့်ရဲ့ မိတ်ဆွေများဆီ ငွေအကူအညီ စုဆောင်းပြီးတော့ အခု အင်္ဂပူမြို့နယ်ထဲမှာရှိတဲ့ ကျွန်တော်တော့ ဆေးရုံတော့အတိအကျမပြောလိုပါဘူး။ ကျွန်တော်တို့ ဒေသမှာရှိတဲ့ တိုက်နယ်ဆေးရုံကို တွန်းတွန်းထိုးထိုးနဲ့ပဲ ဒီလူနာကို ကျွန်တော်တင်ပေး လိုက်ပါတော့တယ်။ ဒါ့အပြင် ဆေးရုံက ဆရာဝန်ကိုလည်းပဲ တိုက်နယ်ဆရာဝန်ဖြစ်ပါတယ်။ ဒီလူတွေဟာ အင်မတန် ဆင်းရဲကြောင်း၊ ကုန်ကျမှု အနည်းဆုံးနဲ့ စောင့်ရှောက်ပေးပါရန် ကျွန်တော်လိုက်ပြီး မေတ္တာရပ်ခံပေးပါတယ်။ သို့သော်လည်းပဲ နောက်ပိုင်းမှာတော့ တစ်ပတ်လောက်ဆေးကုသမှုပြီးတဲ့အခါမှာ ရောဂါ သက်သာသွားတယ်။ ဆေးရုံဆင်းတဲ့အခါကျတော့ ငွေကျပ်(၁၅၀၀၀၀)လောက် ကုန်သွား တယ်လို့ပြောပါတယ်။ အဲဒီအခါမှာ ကျွန်တော်တို့လည်းပဲ ဒီပြင်ကိစ္စနဲ့ တခြားနေရာကိုရောက် သွားပြီးဖြစ်ပါတယ်။ ဒီကုန်ကျမှုအတွက် အရပ်ထဲမှာ လှည့်လည်အလှူခံလိုက်ရတဲ့အပြင် နေမကောင်းသူရဲ့ အိမ်ခြံလေးနဲ့ အိမ်လေးကိုပါ ပေါင်လိုက်ရပါတယ်။ စိတ်မကောင်းစွာပဲ ကျွန်တော် သိလိုက်ရပါတယ်။ ဒီမိသားစုရဲ့ ဒီနှစ်မိုးတွင်းအခါ စားသောက်နေထိုင်ရေး အတွက် ရင်လေးဖွယ်ရာပဲ ဖြစ်ပါတယ်။ ဒါကြောင့် ဒီလူတွေဟာ ဆေးရုံကိုတက်ရမှာ အင်မတန် ကြောက်နေကြပါတယ်။ မလွှဲမရှောင်သာဆေးရုံကို တက်ရတဲ့အခါမှာလည်းပဲ နယ်ဆေးရုံများမှာ မွေးလူနာတစ်ဦးကို ကျပ်နှစ်သိန်းခန့်၊ မြွေကိုက်ခံရတဲ့ လူနာတစ်ဦး အတွက် နှစ်သိန်းခွဲခန့်၊ ဖျားနာလူနာတစ်ဦးအတွက် နှစ်သိန်းခန့် စသည်ဖြင့် ကုန်ကျကြောင်း သိရှိနေရ၍ ဆေးရုံများသို့ တက်ရောက်ကုသမှုမခံဘဲ ပြင်ပရမ်းကုများနဲ့ သာ ဖြစ်သလို ဆေးကုသခံနေကြရပါတယ်။ ကျွန်တော် တာဝန်ထမ်းဆောင်ခဲ့တဲ့ ဟင်္သာတဆေးရုံကဲ့သို့ ခရိုင်ဆေးရုံ ကြီးတွေ မှာလည်းပဲ လူနာတစ်ယောက် ဆေးရုံတက်မယ်ဆိုရင် ဆေးရုံကို ရောက်လာကတည်းက ကျွန်တော်တို့ ဂိတ်ပေါက်စောင့်တဲ့ တံခါးစောင့်ကအစ လက်တွန်းလှည်း၊ ဦးချယ်တွန်းတဲ့သူ၊ လူနာခွဲခန်းကိုသွားတဲ့အခါမှာ လူနာသယ်ပို့ တဲ့သူကစ ဘောက်ဆူးပေးမှ ကြည်ဖြူစွာ လုပ်ကိုင်ပေးပါတယ်။ ဒါ့အပြင် ဂွမ်းလိပ်၊ ပတ်တီးလိပ်၊ အရက်ပြန်၊ တစ်ခါသုံးဆေးထိုးပိုက်စက် အစရှိ သဖြင့် ဝယ်ယူဖို့ ပစ္စည်းစာရင်း တင်ပြလာပါတော့တယ်။ အောက်ခြေသန့်ရှင်းရေးဝန်ထမ်း များအဖို့ မိမိတာဝန်ကျသည့် သန့်ရှင်းရေးလုပ်ငန်းထက် ယခုတင်ပြသည့် ကျန်းမာရေး ဝန်ဆောင်မှုများကို ပိုမိုစိတ်ဝင်စားနေကြပါတယ်။ ဆေးရုံအောက်မှာရှိတဲ့ ဖွင့်လှစ်ထားတဲ့ ဆေးဆိုင်ကြီးကလည်း ဈေးကွက်စီးပွားရေးစနစ်နဲ့အညီ စည်ကားနေသော်လည်းပဲ ဆေးရုံမှာ ရှိတဲ့ ဆေးစတိုမှာတော့ ဆေးဝါးမရှိဘဲနဲ့ ခြောက်ကပ်နေပြီ ဖြစ်ပါတယ်။ ကျွန်တော့်အနေနဲ့ ကျန်းမာရေးဝန်ထမ်းတစ်ဦးအနေနဲ့ သွားဘက်ဆိုင်ရာ အထူးကု ဆရာဝန်တစ်ဦးအနေနဲ့ ကျန်းမာရေးဝန်ကြီးဌာန၊ ပြည်သူ့ဆေးရုံ ကြီး (၇) ခုလောက်မှာ (၂၁)နှစ်ကြာ တာဝန်ထမ်းဆောင်ခဲ့သူတစ်ဦး ဖြစ်ပါတယ်။ ကျွန်တော်တို့ ဝန်ထမ်းအဖြစ် တာဝန် ထမ်းဆောင်ကာစ ၁၉၈၉-၉၀ လောက်မှာ ပြည်သူ့ဆေးရုံတွေ၊ တိုက်နယ်၊ မြို့နယ်၊ ခရိုင်စတဲ့ ဆေးရုံတွေမှာ ဆေးဝါးတော်တော်ပြည့်ပြည့်စုံစုံနဲ့ ရှိခဲ့ပါတယ်။ ဆေးရုံ ဆေးစတိုခန်း မှာ ဆေးဝါးအပြည့်ဖြင့် ကုသမှုလုပ်ငန်းများ ချောမွေ့အောင်မြင်စွာ ဆောင်ရွက်ပေးနိုင် ခဲ့ပါတယ်။ ဒီနောက်ပိုင်းနှစ်များတော့ ဆေးဝါးပံ့ပိုးမှု၊ ဗဟိုဆေးဝါးသိုလှောင်ရေးဌာန (CMSD)မှ လည်း ဆေးဝါးလုံလောက်စွာ မပံ့ပိုးနိုင်တော့သောအခြေအနေ ဖြစ်လာပြီးတော့ အခုအခါ မှာတော့ ဆေးစတိုများမှာ ဆေးမရှိသလောက်ဖြစ်ပြီးတော့ လူနာများအဖို့ အပြင်ဆိုင်များမှ အပြင်ဈေးကွက်မှ ဆေးများကိုသာ ပေါက်ဈေးဖြင့် ဝယ်ယူသုံးစွဲနေရတဲ့ အခြေအနေ ရောက်ခဲ့ ရပါတယ်။ ဆေးရုံများမှာလည်း ဆေးရုံအဆောက်အအုံနဲ့ ကျန်းမာရေးဝန်ထမ်းသာ ရှိပါတယ်။ လွန်ခဲ့တဲ့နှစ်များအတွင်းက ဆင်းရဲနွမ်းပါးပြည်သူများ၊ ငွေကြေးမတတ်နိုင်သူ များအတွက် အခမဲ့ဆေးကုသပေးနိုင်ဖို့ ငွေကြေးတတ်နိုင်သူက ဆေးဖိုးဝါးခ ပြည့်စုံစွာ ပေးပြီး ပြုလုပ်ပေးတဲ့ စရိတ်မျှပေး ကျန်းမာရေးစောင့်ရှောက်မှုလုပ်ငန်း ပြည်သူ့ဆေးရုံ တွေမှာ စီစဉ်ပေးမှုများ ရှိခဲ့ပါတယ်။ သို့ သော်လည်းပဲ ဒီအစီအစဉ်ဟာ အုပ်ချုပ်ရေး အဖွဲ့များ၊ ငွေကြေးတတ်နိုင်သူများအတွက်သာ အခမဲ့စောင့်ရှောက်မှုပေးခဲ့ပြီး ဆင်းရဲနွမ်းပါး ပြည်သူများအတွက် အကျိုးရှိမှုနည်းခဲ့ကြောင်း ကျွန်တော်လက်တွေ့မြင်ခဲ့ရတာ ဖြစ်ပါတယ်။ ဒါကြောင့်မို့လို့ ကျွန်တော် အဆိုတင်ပြတဲ့အခါမှာ သေချာစိစစ်ပြီးတော့၊ ဆင်းရဲ နွမ်းပါးသူများကို ရွေးချယ်ပြီးတော့ ဆောင်ရွက်ပေးဖို့ တင်ပြထားခြင်း ဖြစ်ပါတယ်။ အခုအခါ မှာတော့ ဒီစရိတ်မျှပေး ကျန်းမာရေးစနစ်ဟာလည်းပဲ တော်တော်များများ ဆေးရုံတွေမှာ မတွေ့ရတော့ဘူး ဖြစ်ပါတယ်။ ကျွန်တော်တို့နိုင်ငံမှာနိုင်ငံ့ရဲ့ လူဦးရေ (၇၀)ရာခိုင်နှုန်းခန့်ဟာကျေးလက်နေထိုင်ကြပြီး ဒီအထဲက တစ်ဝက်ခန့်သော လူဦးရေသည် ဆင်းရဲနွမ်းပါး ပြည်သူများ၊ လက်လုပ်လက်စားတွေ၊ ကျပန်းလုပ်တဲ့သူတွေ၊ နောက် ဘောက်လုပ်တဲ့သူတွေ ဖြစ်ပါတယ်။ ငွေကြေးတတ်နိုင်သူများအဖို့ ပုဂ္ဂလိကဆေးရုံ၊ ဆေးခန်းကြီးများမှာ သွားရောက် ဆေးကုသခံပြီး အချို့မှာ ပြည်ပနိုင်ငံများသို့ သွားရောက်ဆေးကုသမှုခံနေကြပြီ ဖြစ်ပါတယ်။ အခုကာလမှာ အလျှိုလျှို ပေါ်ပေါက်လာတဲ့ အထူးကုဆေးရုံ၊ ဆေးခန်းကြီးတွေ၊ ပြင်ပဆေးရုံကြီးတွေရှိလာသလို ငွေကြေးတတ်နိုင်သူများအတွက် ဆေးကုခံရန် လွယ်ကူနေပြီ ဖြစ်ပါတယ်။ ငွေကြေးမတတ်နိုင်သူ၊ ချို့တဲ့သူများအဖို့တော့ ငွေကုန်ကြေးကျများလာသော ပုဂ္ဂလိကဆေးရုံ၊ ဆေးခန်းများသို့ မသွားရောက်နိုင်ကြပါဘူး။ ပြည်သူ့ဆေးရုံများကိုသာ အားကိုးအားထား ပြု ကြရမှာပဲ ဖြစ်ပါတယ်။ အဲဒီပြည်သူ့ဆေးရုံတွေမှာလည်းပဲ ငွေကုန် ကြေးကျများ၍ ခုနကျွန်တော်တင်ပြခဲ့သလို ဆေးဝါးကအစ၊ ဂွမ်းတို့၊ ပတ်တီး တို့ကအစ ဝယ်ယူသုံးစွဲနေရတာ ဖြစ်တဲ့အတွက် အပြင်မှာပဲ ဆေးမြီးတိုများနဲ့ ကုသခံနေရခြင်း၊ ပြင်ပရမ်းကုဆရာများနဲ့ ကုသခံနေရခြင်းတို့ကြောင့် အသက်မဆုံးရှုံးသင့်ဘဲ ဆုံးရှုံးနေကြသူ များစွာ ရှိနေပြီ ဖြစ်ပါတယ်။ အထူးသဖြင့် မွေးလူနာများ၊ မြွေကိုက်ခံလူနာများ၊ အရေးပေါ်လူနာများ အချိန်လွန်မှ ဆေးရုံသို့ သွားရောက်ကြ၍ ဆေးရုံသို့ အချိန်မီမရောက်ဘဲ အသက်ဆုံးရှုံး ကြသူများလည်းပဲ များစွာရှိနေပါတယ်။ သို့ပါ၍ ပြည်ထောင်စုအစိုးရ ကျန်းမာရေးဝန်ကြီးဌာန အနေဖြင့် ကျေးလက်နေ ဆင်းရဲနွမ်းပါး ပြည်သူများအတွက် အခမဲ့ဆေးဝါးကုသပေးနိုင်မှု၊ ကုသမှုပေးနိုင်ဖို့ ပြည်သူ့ကျန်းမာရေးစောင့်ရှောက်မှု မြှင့်တင်ရေး အစီအမံများ၊ ပြည်သူ ဗဟိုပြု ကျန်းမာရေးစောင့်ရှောက်မှု အစီအမံများ၊ ဝေးလံခေါင်သီတဲ့ဒေသများမှာ ကျန်းမာရေး ဝန်ထမ်းများကို ဒေသအခက်အခဲအတွက် လစာ(၂)ဆပေးတဲ့အစီအမံများ အမြန်ဆုံး ဆောင်ရွက် ပေးသင့်ပါကြောင်းလည်း တင်ပြလိုပါတယ်။ အခမဲ့ကျန်းမာရေး စောင့်ရှောက်မှုဆိုရာမှာ အမှန်တကယ် ဆင်းရဲနွမ်းပါးသူများ ဖြစ်ဖို့ စိစစ်ဖို့ လိုပါတယ်။ ဒီစိစစ်တဲ့နေရာမှာ အထူးသဖြင့်ကတော့ ကျွန်တော်တို့ အချို့ ပညာရှင်ကြီးများ၊ ကျန်းမာရေးဝန်ထမ်းကြီးများမှလည်းပဲ ဘာဆွေးနွေးသလဲဆိုတော့ ဆင်းရဲခြင်း ဆိုတာနဲ့ ပတ်သက်ပြီး ဘာနဲ့တိုင်းမလဲလို့ ဘယ် Criterid နဲ့ တိုင်းတာရမလဲလို့ ဆွေးနွေး ပါတယ်။ အဲဒီ ဆင်းရဲတာနဲ့ ချမ်းသာတာကို ခွဲခြားမရတာနဲ့ဘဲ၊ ဒီဆင်းရဲတဲ့ပြည်သူတွေမှာ ဒုက္ခရောက်နေတာ ဖြစ်ပါတယ်။ ဒါကြောင့်မို့လို့ ဒီလိုရွေးချယ်တဲ့အခါမှာ အမှန်တကယ် ဆင်းရဲနွမ်းပါးသူများ ဖြစ်ဖို့ လက်လုပ်လက်စား လယ်မဲ့ယာမဲ့ဖြစ်ခြင်း၊ လစာနည်းဝန်ထမ်းများ ဖြစ်ခြင်း၊ မှီခိုအားထားစရာ သားသမီးမရှိခြင်း အစရှိသော ဒါအပြင် အခြားသင့်တော်တဲ့ အချက်အလက်တွေလည်း ရှိမှာ ဖြစ်ပါတယ်။ ဒီလိုရွေးချယ်နိုင်ဖို့ အတွက် ဆေးရုံ ကြီးကြပ်ကော်မတီများ၊ ရပ်မိရပ်ဖများ၊ ဒေသဆိုင်ရာအုပ်ချုပ်ရေးအဖွဲ့များမှာ စိစစ်ရွေးချယ်ပြီးတော့ အခမဲ့ဆေးဝါးကုသမှုအစီအမံများ ခံယူစေသင့်ပါတယ်။ ကျွန်တော်တို့ အခုအချိန်မှာတော့ ကျေးလက်ဒေသမှာ နိုင်ငံတော်ကြီး ဖွံ့ဖြိုး တိုးတက်အောင် နိုင်ငံတော်အစိုးရအနေနဲ့ ဦးဆောင်ပြီး ဆောင်ရွက်နေတဲ့ကာလမှာပဲ ကျွန်တော်တို့ဒေသမှာ ကျေးလက်တွေမှာရှိတဲ့ ပြည်သူအများစုကတော့ အသိပညာနည်းခြင်း၊ စာမတတ်ခြင်း၊ ဆင်းရဲခြင်း၊ ကျန်းမာရေးစောင့်ရှောက်မှုနဲ့ အလှမ်းကွာဝေးခြင်းတို့ သံသရာ ထဲမှာလည်ပြီးတော့ တော်တော်များများ ဒုက္ခရောက်နေတာကို</speech>
<speech type="speaker">နိဂုံးချုပ်ပါ</speech>
<speech><mp id="161">ဒေါက်တာဌေးဝင်း၊ ဧရာဝတီတိုင်းဒေသကြီး မဲဆန္ဒနယ်အမှတ်(၅)</mp>သို့ဖြစ်ပါ၍ ကျွန်တော်တင်ပြသော ပြည်ထောင်စုသမ္မတနိုင်ငံတော်တွင် ကျန်းမာရေးကဏ္ဍ၌ ကျန်းမာရေး စီမံကိန်းများ အရှိန်အဟုန်မြှင့် ဆောင်ရွက်နေကြသကဲ့သို့ ပြည်သူများ ဆင်းရဲနွမ်းပါးမှု လျှော့ကျစေရေး အစီအမံတစ်ခုအနေဖြင့် အမှန်တကယ် ဆင်းရဲချို့တဲ့သူများအား စိစစ်၍ အခမဲ့ ဆေးကုသမှု (Free Medical Service) ပေးနိုင်ရေး ပြည်ထောင်စုအစိုးရအား တိုက်တွန်းကြောင်း အဆိုအား ဥက္ကဋ္ဌကြီးမှတစ်ဆင့် လေးစားစွာ တင်သွင်းအပ်ပါတယ် ခင်ဗျား။</speech>
<speech type="speaker">အဆိုကို ထောက်ခံမယ့်ပုဂ္ဂိုလ်ရှိပါက ဆောင်ရွက်ဖို့ ဖိတ်ခေါ် ပါတယ်</speech>
<speech><mp id="159">ဦးဉာဏ်လင်း၊ ဧရာဝတီတိုင်းဒေသကြီး မဲဆန္ဒနယ်အမှတ်(၃)</mp>လေးစားအပ်တဲ့ ဥက္ကဋ္ဌကြီးခင်ဗျား။ ဧရာဝတီတိုင်းဒေသကြီး မဲဆန္ဒနယ်အမှတ် (၅) အမျိုးသားလွှတ်တော် ကိုယ်စားလှယ် ဒေါက်တာဌေးဝင်း တင်သွင်းတဲ့ ဆင်းရဲချို့တဲ့သူများအား အခမဲ့ဆေးကုသမှုနဲ့ စပ်လျဉ်းတဲ့အဆိုကို ဧရာဝတီတိုင်းဒေသကြီးအမှတ်(၃) အမျိုးသားလွှတ်တော် ကိုယ်စားလှယ် ကျွန်တော် ဦးဉာဏ်လင်း က ထောက်ခံအပ်ပါတယ်။ ကျေးဇူးတင်ပါတယ်။</speech>
<speech type="speaker">အမျိုးသားလွှတ်တော် ကိုယ်စားလှယ်များခင်ဗျား။ ဒေါက်တာဌေးဝင်း တင်သွင်းတဲ့ အဆိုကို လွှတ်တော်ကိုယ်စားလှယ် တစ်ဦးက ထောက်ခံသွားပါတယ်။ အဆိုမှာ ပြည်ထောင်စုသမ္မတ မြန်မာနိုင်ငံတော်တွင် ကျန်းမာရေးကဏ္ဍ၌ ကျန်းမာရေးစီမံကိန်းများ အရှိန်အဟုန်မြှင့် ဆောင်ရွက်နေကြသကဲ့သို့ ပြည်သူများ ဆင်းရဲနွမ်းပါးမှု လျော့ကျစေရေး အစီအမံတစ်ခုအနေဖြင့် အမှန်တကယ် ဆင်းရဲချို့တဲ့သူများအား စိစစ်၍ အခမဲ့ဆေးကုသမှု (Free Medical Service)ပေးနိုင်ရန် ပြည်ထောင်စုအစိုးရအား တိုက်တွန်းကြောင်းဖြစ်ပါတယ်။ ဒါကြောင့် အဆိုကို လက်ခံဆွေးနွေးရန် သင့်၊ မသင့် လွှတ်တော်ရဲ့ ဆန္ဒရယူပါမယ်</speech>
<speech type="speaker">အဆိုကိုလက်ခံဆွေးနွေးဖို့ လွှတ်တော်ကိုယ်စားလှယ်များက သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">အဆိုကိုလက်ခံဆွေးနွေးဖို့ သဘောမတူတဲ့ လွှတ်တော်ကိုယ်စားလှယ်များ ရှိပါ သလား ခင်ဗျား။ အဆိုကို လက်ခံဆွေးနွေးဖို့ သဘောမတူတဲ့ လွှတ်တော်ကိုယ်စားလှယ် မရှိတဲ့အတွက် ဒေါက်တာဌေးဝင်း ရဲ့ အဆိုကို လက်ခံဆွေးနွေးရန် လွှတ်တော်က သဘောတူကြောင်း ကြေညာပါတယ်။(ဩဘာသံများ)</speech>
<speech type="speaker">ဒေါက်တာဌေးဝင်း တင်သွင်းတဲ့ အဆိုကို ဆွေးနွေးမယ့် လွှတ်တော်ကိုယ်စားလှယ် များ အစည်းအဝေး ရပ်နားတဲ့အခါ အမျိုးသားလွှတ်တော်ဌာန၊ ဒုတိယညွှန်ကြားရေးမှူးချုပ်ထံ အမည်စာရင်း ပေးပို့ကြဖို့ ဖြစ်ပါတယ်။</speech>
</motion>
</section>
</discussion>
<postface>
<title>အမျိုးသားလွှတ်တော် ဥက္ကဋ္ဌက အမျိုးသားလွှတ်တော် (၂၄)ရက်မြောက်နေ့ အစည်းအဝေး ရပ်နားကြောင်းနှင့် (၂၅)ရက်မြောက်နေ့ အစည်းအဝေး ဆက်လက်ကျင်းပမည့် နေ့ရက်နှင့် အချိန်ကို ကြိုတင်အသိပေးမည်ဖြစ်ကြောင်း ကြေညာခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များ ခင်ဗျား။ ယခု အမျိုးသား လွှတ်တော် ဆဋ္ဌမပုံမှန်အစည်းအဝေး (၂၄) ရက်မြောက်နေ့ အစီအစဉ်ကို ရပ်နားပါမယ်။ ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၂၅) ရက်မြောက်နေ့ ကျင်းပမည့်နေ့ရက်နဲ့ အချိန်ကို ကြိုတင်အသိပေးမည် ဖြစ်ကြောင်း ကြေညာပါတယ်။(ဩဘာသံများ)</speech>
<speech type="mc">အမျိုးသားလွှတ်တော် ဥက္ကဋ္ဌကြီး ပြန်လည်ထွက်ခွာပါပြီ ခင်ဗျား။</speech>
<speech type="mc">အားလုံး ထွက်ခွာနိုင်ပါပြီ ခင်ဗျား။</speech>
<p>ပထမအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး(၂၄)ရက်မြောက်နေ့ အစည်းအဝေးကို ၁၂း ၂၅ နာရီအချိန်တွင် ရပ်နားပါသည်။</p>
</postface>
</transcript>
</doc>
