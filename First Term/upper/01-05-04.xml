<doc>
<docinfo>
<docno>01-05-04.xml</docno>
<pdf>01-05-04.pdf</pdf>
<term value="01">ပထမအကြိမ်</term>
<legislature value="upper">အမျိုးသားလွှတ်တော်</legislature>
<title>ပြည်ထောင်စုသမ္မတမြန်မာနိုင်ငံတော် ပထမအကြိမ် အမျိုးသားလွှတ်တော် ပဉ္စမပုံမှန်အစည်းအဝေး စတုတ္ထနေ့မှတ်တမ်း</title>
<date value='23-10-2012'>၁၃၇၄ ခုနှစ်၊ သီတင်းကျွတ်လဆန်း ၈ ရက် (၂၀၁၂ ခုနှစ်၊ အောက်တိုဘာလ ၂၃ ရက်) (အင်္ဂါနေ့)</date>
</docinfo>
<transcript>
<preface>
<p>နေပြည်တော်ရှိ အမျိုးသားလွှတ်တော် အစည်းအဝေးခန်းမတွင် ပထမအကြိမ် အမျိုးသားလွှတ်တော် ပဉ္စမမှန်အစည်းအဝေး စတုတ္ထနေ့ အစီအစဉ်ကို နံနက် ၁၀းဝဝ နာရီ အချိန်၌ စတင်ကျင်းပပါသည်။ အမျိုးသားလွှတ်တော် ဥက္ကဋ္ဌအဖြစ် ဒုတိယဥက္ကဋ္ဌ ဦးမြညိမ်း က ဆောင်ရွက်ပြီး၊ အခမ်းအနားမှူးအဖြစ် ဦးသိန်းမော်၊ ညွှန်ကြားရေးမှူး လွှတ်တော်ရုံးက ဆောင်ရွက် ပါသည်။</p>
<title>အမျိုးသားလွှတ်တော်ဒုတိယဥက္ကဋ္ဌနေရာယူခြင်း</title>
<speech type="mc">အမျိုးသားလွှတ်တော်ကိုယ်စားလှယ်များခင်ဗျား။ ယခု အချိန်ကစပြီး ပြည်ထောင်စုသမ္မတမြန်မာနိုင်ငံတော် ပထမအကြိမ် အမျိုးသားလွှတ်တော် ပဉ္စမပုံမှန်အစည်းအဝေးရဲ့ စတုတ္ထနေ့ အစီအစဉ် စတင်ပါတော့မယ်</speech>
<speech type="mc">အမျိုးသားလွှတ်တော်ဒုတိယဥက္ကဋ္ဌကြွရောက်ပါပြီခင်ဗျား။</speech>
<p>အမျိုးသားလွှတ်တော် ဒုတိယဥက္ကဋ္ဌ သည် ဥက္ကဋ္ဌ အတွက် သတ်မှတ်ထားသည့် စင်မြင့်ပေါ်သို့ ကြွရောက်နေရာယူပါသည်။</p>
<speech type="mc">အားလုံးထိုင်နိုင်ကြပါပြီခင်ဗျား။</speech>
<title>အမျိုးသားလွှတ်တော် အစည်းအဝေးအထမြောက်ကြောင်းနှင့်စတင်ကျင်းပကြောင်းကြေညာခြင်း</title>
<speech type="vicespeaker">အမျိုးသားလွှတ်တော် ကိုယ်စားလှယ်ကြီးများ ခင်ဗျား။ ဒီကနေ့ကျင်းပတဲ့ ပထမအကြိမ် အမျိုးသားလွှတ်တော် ပဉ္စမပုံမှန်အစည်းအဝေး စတုတ္ထနေ့မှာ အမျိုးသားလွှတ်တော်ကိုယ်စားလှယ်များ စိစစ်ရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ကိုယ်စားလှယ်ဦးရေ စုစုပေါင်း (၂၂၀) ဦးရှိပြီး ဒီကနေ့ အစည်းအဝေးကို (၂၀၁)ဦး တက်ရောက်ပါတယ်။ အစည်းအဝေးသို့ တက်ရောက်ခွင့်ရှိတဲ့ အမျိုးသားလွှတ်တော် ကိုယ်စားလှယ် ဦးရေစုစုပေါင်း၏ (၉၀.၅၄) ရာခိုင်နှုန်းရှိပြီး တက်ရောက်တဲ့ ကိုယ်စားလှယ်ဦးရေဟာ အစည်းအဝေးအထမြောက်ရန် လိုအပ်တဲ့ကိုယ်စားလှယ်ဦးရေ သုံးပုံတစ်ပုံထက် ကျော်လွန်တဲ့ အတွက် အမျိုးသားလွှတ်တော်ဆိုင်ရာဥပဒေ ပုဒ်မ ၄၀ နဲ့ နည်းဥပဒေ ၂၀(ခ)တို့ အရ အစည်းအဝေး အထမြောက်ကြောင်းနဲ့ အမျိုးသားလွှတ်တော်ဆိုင်ရာ နည်းဥပဒေ၂၁၊ နည်းဥပဒေခွဲ (က) နဲ့ (ဂ)တို့အရ အစည်းအဝေး စတင်ကျင်းပ ကြောင်း ကြေညာပါတယ်။(ဩဘာသံများ)</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type="vicespeaker">အမျိုးသားလွှတ်တော် ကိုယ်စားလှယ်ကြီးများ ခင်ဗျား။ အမျိုးသားလွှတ်တော်ဆိုင်ရာ နည်းဥပဒေ ၄၊ နည်းဥပဒေခွဲ(ခ)အရ ပထမအကြိမ် အမျိုးသားလွှတ်တော် ပဉ္စမပုံမှန်အစည်းအဝေးရဲ့ စတုတ္ထနေ့အစီအစဉ်ကို အမျိုးသား လွှတ်တော်ကိုယ်စားလှယ်ကြီးများထံ ကြို တင်ဖြန့်ဝေထားပြီး ဖြစ်ပါတယ်</speech>
<title>အမျိုးသားလွှတ်တော် ကိုယ်စားလှယ်များခွင့်ပန်ကြားခြင်း</title>
<speech type="vicespeaker">အမျိုးသားလွှတ်တော် ကိုယ်စားလှယ်များ ခင်ဗျာ။ အမျိုးသားလွှတ်တော်ဆိုင်ရာ နည်းဥပဒေ ၄၊ နည်းဥပဒေခွဲ(ဂ)၊ နည်းဥပဒေခွဲငယ်(၁)အရ ခွင့်ပန်ကြားလိုတဲ့ လွှတ်တော်ကိုယ်စားလှယ်ဟာ မိမိကိုယ်တိုင်သော်လည်းကောင်း၊ မိမိအတွက် အခြားလွှတ်တော်ကိုယ်စားလှယ် တစ်ဦးက သော်လည်းကောင်း ခွင့်ပန်ကြားဖို့ ဖြစ်ပါတယ်။ အဲဒီတော့ အချိန်ကို လေးစားသောအားဖြင့် တစ်ဦးချင်း ခွင့်ပန်ကြားမှုကို ဆောင်ရွက်မှာ မဟုတ်ဘဲနဲ့ ဇယားနဲ့ တင်ပြခွင့်ပြုချက် တောင်းခံအပ်မှာ ဖြစ်ပါတယ်</speech>
<speech type="vicespeaker">ဦးအောင်ချစ်လွင်၊ စစ်ကိုင်း(၁၁)၊ မိသားစုကိစ္စရှိနေပါသဖြင့်၊ ဦးစောမြဝင်း၊ ကရင်(၁၁)၊ နေမကောင်းပါသဖြင့်၊ ဦးတင်မောင်ဝင်း၊ မန္တလေး(၃)၊ နေမကောင်းပါသဖြင့်၊ ဦးမောင်အေးထွန်း၊ ရခိုင်(၉)၊ နားကိုက်နေပါသဖြင့်၊ ဦးမြင့်လှိုင်၊ ရခိုင်(၁၂)၊ ကိုယ်တိုင် ကျန်းမာရေး၊ ပညာရေးကိစ္စများ ဆောင်ရွက်ရန် ရှိပါသဖြင့်၊ ဦးနေဝင်းထွန်း၊ ရှမ်း(၉)၊ နေမကောင်းပါသဖြင့်၊ ဦးထွန်းကျော်၊ ရှမ်း(၁၀)၊ ကိုယ်တိုင်ဆောင်ရွက်ရန်လုပ်ငန်း ရှိပါသဖြင့်၊ ဦးဇုန်လှယ်ထန်း၊ ချင်း(၂)၊ အစ်ကို၏ နာရေး ရှိနေပါသဖြင့်၊ ဦးဖုန်းမြင့်အောင်၊ ရန်ကုန်(၃)၊ နေမကောင်းပါသဖြင့် တို့ ဖြစ်ကြပါတယ်။ ယခုခွင့်ပန်ကြားချက်ကို ခွင့်ပြုဖို့ လွှတ်တော်က သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="vicespeaker">သဘောတူတဲ့အတွက် ခွင့်ပန်ကြားချက်များကို လွှတ်တော်က ခွင့်ပြုကြောင်း ကြေညာပါတယ်။(ဩဘာသံများ)</speech>
<title>အမျိုးသားလွှတ်တော် ကိုယ်စားလှယ်များ အစည်းအဝေး တက်ရောက်မှုအခြေအနေကို မှတ်တမ်းတင်ခြင်း</title>
<speech type="vicespeaker">အမျိုးသားလွှတ်တော် ကိုယ်စားလှယ်ကြီးများ ခင်ဗျား။ ဒီကနေ့ ပထမအကြိမ် အမျိုးသားလွှတ်တော် ပဉ္စမပုံမှန်အစည်းအဝေး စတုတ္ထနေ့ကို တက်ရောက်ခွင့်ရှိတဲ့ အမျိုးသားလွှတ်တော်ကိုယ်စားလှယ်ဦးရေမှာ (၂၂၂) ဦး၊ ယခင်က ခွင့်ပန်ကြားသဖြင့် ခွင့်ပြုထားသူ (၁၂)ဦး၊ ယနေ့ ခွင့်ပန်ကြားသဖြင့် ခွင့်ပြုထားသူ (၉)ဦး ဖြစ်၍ အမျိုးသားလွှတ်တော်က စုစုပေါင်း ခွင့်ပန်ကြား၍ ခွင့်ပြုထားသူ(၂၁)ဦး ဖြစ်ပြီး ခွင့်မဲ့ပျက်ကွက်သူ မရှိပါ။ အမျိုးသားလွှတ်တော်ဆိုင်ရာ နည်းဥပဒေ ၄၊ နည်းဥပဒေခွဲ(ဂ)၊ နည်းဥပဒေခွဲငယ် (၂) အရ ယခုလွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေ တင်ပြချက်ကို အမျိုးသားလွှတ်တော်ရဲ့ အတည်ပြုချက်ရယူပါမယ်။</speech>
<speech type="vicespeaker">အမျိုးသားလွှတ်တော် ကိုယ်စားလှယ်များ အစည်းအဝေး တက်ရောက်မှု အခြေအနေ တင်ပြချက်ကို လွှတ်တော်က အတည်ပြု ပါသလားခင်ဗျား။</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က အတည်ပြုပါသည်။</p>
<speech type="vicespeaker">လွှတ်တော်ကအတည်ပြုတဲ့အတွက် လွှတ်တော်ကိုယ်စားလှယ်များ အစည်းအဝေး တက်ရောက်မှုအခြေအနေကို လွှတ်တော်ကအတည်ပြု မှတ်တမ်းတင်ကြောင်း ကြေညာပါတယ်။(ဩဘာသံများ)</speech>
</preface>
<discussion>
<section value="QA">
<title>ကြယ်ပွင့်ပြထားသည့်မေးခွန်းများကို သက်ဆိုင်ရာ အမျိုးသားလွှတ်တော် ကိုယ်စားလှယ်များက မေးမြန်းခြင်းနှင့် သက်ဆိုင်ရာ ပြည်ထောင်စုအဆင့်အဖွဲ့အစည်းဝင်များက ဖြေကြားခြင်း</title>
<speech type="vicespeaker">အမျိုးသားလွှတ်တော် ကိုယ်စားလှယ်ကြီးများ ခင်ဗျား။ အမျိုးသားလွှတ်တော်သို့ အမျိုးသားလွှတ်တော်ကုယ်စားလှယ်များ မေးမြန်းထားတဲ့ ကြယ်ပွင့်ပြထားသော မေးခွန်းများကို မေးမြန်းခြင်းနဲ့ ဖြေကြားခြင်း အစီအစဉ်ကို ဆောင်ရွက်မှာ ဖြစ်ပါတယ်။ ယခု လွှတ်တော်ကိုယ်စားလှယ် (၇)ဦးက မေးမြန်းတဲ့ မေးခွန်းများသည် နယ်စပ် ရေးရာဝန်ကြီးဌာန၊ ဒုတိယဝန်ကြီး တစ်ဦးတည်းက ဖြေကြားမည့် မေးခွန်းများ ဖြစ်ပါတယ်</speech>
<speech type="vicespeaker">လွှတ်တော်ကိုယ်စားလှယ်များက သက်ဆိုင်ရာမေးခွန်းများကို တစ်ဆက်တည်း မေးမြန်းပြီးမှ ဒုတိယဝန်ကြီးက တစ်ခုချင်း ဖြေကြားပေးဖို့ ဖြစ်ပါတယ်။</speech>
<title>မင်းပြားမြို့နယ်၊ ဝင်းဇားကျေးရွာအုပ်စု၊ လောင်မီးရွာနှင့် ရန်ကုန် - စစ်တွေ ကားလမ်းတို့ ဆက်သွယ်သည့်လမ်းမှာ မြစ်ရေတိုက်စား၍ ကမ်းပြိုရာတွင် ပါဝင်သွားပါသဖြင့် လမ်းသစ် ဖောက်လုပ်ရန် အစီအစဉ် ရှိ/မရှိ နှင့် စပ်လျဉ်းသည့်မေးခွန်း</title>
<speech type="vicespeaker">ပထမဦးစွာ ရခိုင်ပြည်နယ် မဲဆန္ဒနယ်အမှတ်(၄)မှ ဦးမောင်စောဖြူက မင်းပြားမြို့နယ်၊ ဝင်းဇားကျေးရွာအုပ်စု၊ လောင်မီးရွာနှင့် ရန်ကုန် - စစ်တွေ ကားလမ်းတို့ ဆက်သွယ်သည့်လမ်းမှာ မြစ်ရေတိုက်စား၍ ကမ်းပြိုရာတွင် ပါဝင်သွားပါသဖြင့် လမ်းသစ်ဖောက်လုပ်ရန် အစီအစဉ် ရှိ/မရှိ နှင့် စပ်လျဉ်းသည့်မေးခွန်းကို မေးမြန်းဖို့ ဖြစ်ပါတယ်</speech>
<speech><mp id="124">ဦးမောင်စောဖြူ၊ ရခိုင်ပြည်နယ် မဲဆန္ဒနယ်အမှတ်(၄)</mp>လေးစားအပ်ပါသော အမျိုးသားလွှတ်တော် ဒုတိယဥက္ကဋ္ဌနှင့်တကွ လွှတ်တော်ကိုယ်စားလှယ်များအား ဂါရဝပြုပါတယ်။ ကျွန်တော်သည် ရခိုင်ပြည်နယ် မဲဆန္ဒနယ်အမှတ်(၄)၊ မင်းပြားမြို့နယ် အမျိုးသား လွှတ်တော်ကိုယ်စားလှယ် ဦးမောင်စောဖြူ ဖြစ်ပါတယ်။ ကျွန်တော်မေးမယ့် မေးခွန်းကတော့ မင်းပြားမြို့နယ်၊ ဝင်းဇားကျေးရွာအုပ်စု၊ လောင်မီးရွာနှင့် ရန်ကုန် - စစ်တွေ ကားလမ်းပေါ်သို့ တက်ရောက်သွားသည့်လမ်းမှာ ရေတိုက်စား၍ ကမ်းပြိုရာတွင် ပါသွားသော လမ်းအား လမ်းသစ်ဖောက်လုပ်ရာတွင် ဆောင်ရွက်ပေးနိုင်မှု ရှိ/မရှိ ဆိုတဲ့ မေးခွန်း ဖြစ်ပါတယ်။ ဝင်းဇားကျေးရွာအုပ်စုက မင်းပြားမြို့နယ်မှာ ရှိပါတယ်။ အဲဒီကျေးရွာအုပ်စုမှာ လောင်မီးဆိုတဲ့ရွာ ရှိတယ်။ အဲဒီလောင်မီးရွာမှာရှိတဲ့ အထက်တန်းကျောင်းသားတွေ၊ အလယ်တန်းကျောင်းသားတွေက မင်းပြားမြို့ကို သွားပြီးတော့ ကျောင်းတက်နေရပါတယ်။ အဲဒီအချိန်အခါမှာ လောင်မီးရွာနဲ့ ရန်ကုန်-စစ်တွေကားလမ်းသို့ သွားတဲ့နေရာမှာ ချောင်းရှိတယ်။ အဲဒီချောင်းဘေးမှာ လမ်းရှိပါတယ်။ အဲဒီလမ်းက စက်ဘီးတွေ၊ ဘာတွေ သွားတယ်။ လမ်းလျှောက်လို့ လည်း သွားလို့ ရတယ်။ ယခုအခါမှာကျတော့ အဲဒီချောင်းမှာ ကမ်းပြို တဲ့အတွက်ကြောင့် ကျောင်းသားတွေ ကျောင်းတက်ဖို့ အခက်အခဲရှိပါတယ်။ အဲဒီလို ကျောင်းသားတွေ ကျောင်းတက်ဖို့ အခက်အခဲရှိသလို၊ ကျန်းမာရေးအတွက်လည်း မင်းပြားမြို့ကို သွားဖို့လည်း ခက်တယ်။ နောက်ပြီးတော့ အဲဒီလောင်မီးရွာနဲ့နီးတဲ့ မြောင်းတွေတိုက်နယ်ဆေးရုံကို သွားဖို့လည်း ဝေးပါတယ်။ အဲဒီမှာချောင်းအတွက် လမ်း မကောင်းတဲ့အတွက်ကြောင့်၊ အဲဒါကြောင့် ကျေးရွာသူ/ကျေးရွာသားများမှာ ကျန်းမာရေး၊ ပညာရေး၊ စီးပွားရေးအတွက် သောကပွားနေရခြင်း ဖြစ်ပါတယ်။ လမ်းသစ်ဖောက်လျှင်လည်း လမ်းကြောင်းတစ်လျှောက်ရှိ ကွမ်းသီးခြံပိုင်ရှင်များ အားလည်း ကျေးရွာမှ နစ်နာကြေးပေးဖို့ ညှိနှိုင်းထားပြီး ဖြစ်ပါတယ်။ အဲဒီလမ်းကို ဖောက်တဲ့အခါ ကွမ်းသီးခြံတွေ ရှိပါတယ်။ အဲဒီကွမ်းသီးခြံကို လမ်းဖောက်တဲ့အခါ ခြံပိုင်ရှင် တွေကို ဘယ်လောက်ပေးမယ်ဆိုတာလည်း လုပ်ပြီးသား ရှိပါတယ်။ ရွာက စီစဉ်ထားပါတ��်။ အဲဒါကြောင့် စီးပွားရေး၊ လူမှုရေး၊ ပညာရေး၊ ကျန်းမာရေး အခက်အခဲများ ဖြစ်နေသော လောင်မီးကျေးရွာသူ/ ကျေးရွာသားများအား ဒေသဖွံ့ဖြိုးရေးအတွက် လိုအပ်သည်များကို အစိုးရမှ ကူညီလမ်းညွှန်မှုပြုနိုင်ပါရန်နှင့် လောင်မီးကျေးရွာမှလည်း လိုအပ်သည်များကို ညှိနှိုင်း ကူညီပံ့ပိုးသွားမည်ဖြစ်ပါကြောင်း တင်ပြခြင်းကို ကျေးရွာသူ/ကျေးရွာသားများ ကိုယ်စား မေးမြန်းခြင်းဖြစ်ပါတယ်။ ကျေးဇူးတင်ပါတယ်။</speech>
<title>စည်ပင်သာယာဦးစီးဌာန သားသတ်လိုင်စင်ကိစ္စနှင့် ပတ်သက်ပြီး အောက်ခြေတွင် သဘော ကွဲလွဲမှု ရှိနေပါ၍ မည်ကဲ့သို့ စီမံသင့်သည်ကို သိရှိလိုခြင်း နှင့် စပ်လျဉ်းသည့်မေးခွန်း</title>
<speech type="vicespeaker">ဆက်လက်ပြီး မကွေးတိုင်းဒေသကြီး မဲဆန္ဒနယ်အမှတ်(၁၂)မှ ဦးလှဆွေ က စည်ပင်သာယာဦးစီးဌာန သားသတ်လိုင်စင်ကိစ္စနှင့် ပတ်သက်ပြီး အောက်ခြေတွင် သဘောထားကွဲလွဲမှု ရှိနေပါ၍ မည်ကဲ့သို့စီမံသင့်သည်ကို သိရှိလိုခြင်းနှင့် စပ်လျဉ်းသည့်မေးခွန်းကို မေးမြန်းဖို့ ဖြစ်ပါတယ်</speech>
<speech><mp id="96">ဦးလှဆွေ၊ မကွေးတိုင်းဒေသကြီး မဲဆန္ဒနယ်အမှတ်(၁၂)</mp>လေးစားအပ်ပါသော အမျိုးသားလွှတ်တော် ဒုတိယဥက္ကဋ္ဌကြီးနှင့်တကွ အမျိုးသားလွှတ်တော် ကိုယ်စားလှယ်များ အားလုံး ကြွရောက်လာသော ဝန်ကြီးများအား ကျက်သရေ မင်္ဂလာအပေါင်းနဲ့ ပြည့်စုံတော် မူကြပါစေလို့ ဦးစွာပထမ နှုတ်ခွန်းဆက်သ ဂါရဝပြု အပ်ပါတယ်။ အခုလို မေးမြန်းခွင့် ရတဲ့အတွက် ကျွန်တော့်အနေနဲ့ အင်မတန် ဝမ်းသာပါတယ်။ ဒီမေးခွန်းကို ဖြေကြားဖို့ရောက်ရှိလာတဲ့နေရာမှာ နယ်စပ်ရေးရာ ဝန်ကြီးရော၊ ပြည်ထဲရေးဝန်ကြီးရော ရောက်ရှိနေတဲ့ အတွက် ကျွန်တော့်အနေနဲ့ ပိုပြီးတော့ ဝမ်းသာကြောင်း တင်ပြအပ်ပါတယ်။ ဘာကြောင့်လဲဆိုတော့ ဒီကိစ္စဟာ ဝန်ကြီးဌာန(၂)ခု ပတ်သက်နေတဲ့အတွက် ခုလို တင်ပြရခြင်း ဖြစ်ပါတယ်။ ကျွန်တော်ဟာ ၁၄-၂-၂၀၁၂ က ဒီမေးခွန်းကို ကျွန်တော် ကြယ်ပွင့်မပြ မေးမြန်းခဲ့ပါတယ်။ ကျွန်တော့်ရဲ့ မေးခွန်းအကျဉ်းချုပ်ကို အဲဒီတုန်းက တင်ပြခဲ့တဲ့ဟာကို ကျွန်တော် တင်ပြရမယ်ဆိုရင် ကျေးရွာများမှာ ကိုယ်တိုင်မွေးမြူထားတဲ့ ဝက်၊ အမဲများကို ပေါ်ပြီးတော့ မိမိတို့ရဲ့ သာရေး၊ နာရေးကိစ္စဆောင်ရွက်ရာတွင် သားသတ်လိုင်စင်ရ ပုဂ္ဂိုလ်က အခွန်စည်းကြပ်နေကြောင်း၊ ဒီကိစ္စဟာ ဥပဒေနဲ့ ညီ/မညီဆိုပြီး ကျွန်တော့် အနေနဲ့မေးမြန်းခဲ့ပါတယ်။ အဲဒီလို မေးမြန်းတဲ့အပေါ်မှာ ကျွန်တော်တို့ (နယ်စပ်ရေးရာ ဝန်ကြီးဌာန) ဒုတိယဝန်ကြီး ဗိုလ်ချုပ်ဇော်ဝင်း လက်မှတ်ထိုးပြီးတော့ ဒီလို သားသတ် လိုင်စင်သမားတွေက ငွေကောက်နေတာဟာ အလှူ၊ မင်္ဂလာဆောင်၊ အသုဘ စသည့် သာရေး၊ နာရေး ကိစ္စတွေမှာ ကျွေးမွေးဧည့်ခံရာမှာ လိုင်စင်ရသူမှ တစ်ပိသာလျှင် (၃၀၀)၊ (၅၀၀) စသည်ဖြင့် ကောက်နေတာဟာ ဥပဒေနဲ့ ကိုက်ညီမှု မရှိဘူးဆိုပြီးတော့ ကျွန်တော့်ဆီကို အကြောင်းပြန် ခဲ့ပါတယ်။ ဒီလိုအကြောင်းပြန်ခဲ့တဲ့အခါမှာ ဒီကိစ္စနဲ့ ပတ်သက်ပြီးတော့ တစ်နိုင်ငံလုံး အတိုင်းအတာနဲ့ကို တော်တော် ဝမ်းသာကြပြီးတော့ ဂျာနယ်တွေမှာလည်း အများကြီးဖော်ပြကြတာကို ကျွန်တော်တို့ တွေ့ရတယ်။ တွေ့ရတဲ့အခါကျတော့ တို့ရဲ့ မွေးထားတဲ့ ဝက်တွေ၊ အမဲတွေဟာ၊ တို့ရဲ့ သာရေးနာရေးကို ၊ မြို့နယ်အုပ်ချုပ်ရေးမှူးကို တင်ပြပြီးတော့ဆောင်ရွက်လို့ရတယ်ဆိုလို့ရှိရင် ဒါဝမ်းသစရာပဲဆိုပြီးတော့ တစ်နိုင်ငံလုံး အတိုင်းအတာနဲ့ အုန်းအုန်းကျွက်ကျွက်နဲ့ ပျော်စရာကောင်းတဲ့ အခြေအနေတစ်ရပ် ဖြစ်ခဲ့ပါတယ်။ ဒါပေမယ့်လို့ ကျွန်တော် အဲဒီလွှတ်တော်ပြီးတဲ့အချိန် ကျွန်တော် ဂန့်ဂေါကို ပြန်သွားပါတယ်။ ကျွန်တော့်နယ်မြေ ပြန်သွားတဲ့အခါမှာ ဒေသခံတွေက မထူးပါဘူး၊ ကောက်မြဲကောက်လျက် ရှိနေပါတယ်လို့ ကျွန်တော်တို့ကို ပြောပါတယ်။ ပြောတဲ့အခါကျ ကျွန်တော်က ဟုတ်လို့လား၊ ဒီမှာ စာနဲ့ အကြောင်းပြန်ထားတာ ရှိတယ်။ ဟုတ်ပါတယ်။ စည်ပင်သာယာအမှုဆောင်အရာရှိ၊ Executive Officer (EO) ကိုသာ မေးကြည့်ပါ ဆိုတော့ ကျွန်တော်လည်း ၃-၄-၂၀၁၂ မှာ ဂန့်ဂေါမြို့ အမှုဆောင်အရာရှိကို ကျွန်တော် သွားမေးတယ်။ ခင်ဗျား ဘယ်လိုဖြစ်တာတုန်း၊ ဒီမှာ လွှတ်တော်ထဲမှာတော့ ဖြေပြီးပြီ။ ခင်ဗျား အဲဒီလို ကောက်လို့ မရဘူး။ ဘာလို့ ခင်ဗျားတို့ ဆက်ကောက်နေတာ တုန်းလို့ မေးတဲ့အခါမှာ သူက ဘယ်လိုဖြေလဲဆိုတော့၊ ဝန်ထမ်းဆိုတော့ ဝန်ထမ်းရဲ့ လုပ်ထုံးလုပ်နည်း အတိုင်း သူဖြေကြားပါတယ်။ ဘယ်လိုလဲဆိုတော့ ပြည်ထောင်စုဝန်ကြီးဖြေကြားချက် အပိုဒ်(၁)မှာ မည်သည့်ဒေသတွင်မဆို အများပြည်သူစားသုံးရန်မှအပ ဘာသာရေးနှင့် အခြားကိစ္စများ အတွက် ကျွဲ၊ နွား သတ်ဖြတ်ခွင့်အမိန့်ကို ပြည်ထဲရေးဝန်ကြီးဌာန၏ ခွင့်ပြုချက်နှင့်အညီ ခွင့်ပြုနိုင်သည် ဟု ဆိုသောကြောင့် ပြည်ထဲရေးဝန်ကြီးရဲ့ အမိန့်ထဲမှာ ကျွဲ၊ နွား သာပါပြီး၊ ဝက်၊ ဆိတ် မပါကြောင်း၊ ပြည်ထဲရေးဝန်ကြီးဌာန၏ ၁၃-၃-၂၀၀၀ ရက်စွဲပါ ကြေးနန်းအမှတ်၊ (၁၀၀/၁-၂၂/ရေး-၃)ဘက္ကရီအီးဒ်နေ့တွင် ကျွဲ၊ နွား သတ်ဖြတ်ခွင့်အား တစ်ရက် ခွင့်ပြု ပေး ထားခြင်းအရ ပြည်ထဲရေးခွင့်ပြုချက်သည် အမဲသာ ပါ၍၊ ဝက်၊ ဆိတ် မပါကြောင်း၊ ပြည်ထောင်စု ဒုတိယဝန်ကြီး၏ ဖြေကြားချက် အပိုဒ်(၂)အရ ကျွဲ၊ နွား၊ ဝက်၊ သိုး၊ ဆိတ်စသည့် ခြေလေးချောင်း တိရစ္ဆာန်များကို သတ်ဖြတ်က ပုဒ်မ ၃၆၊ စည်ပင်စည်းကမ်း နှင့်အညီ ခွင့်ပြုရန် ဖြစ်ပြီး၊ နိုင်ငံတော် အေးချမ်းသာယာရေးနှင့် ဖွံ့ဖြိုးရေးကောင်စီ အမိန့်အမှတ်၊ (၂/၉၇) အရ သာရေးနာရေးအတွက် ကျွဲ၊ နွား သတ်ဖြတ်ခွင့်အား မြို့နယ်အုပ်ချုပ်ရေးမှူး၏ ခွင့်ပြုချက်ရယူ၍ဟု ဖော်ပြထားသောကြောင့် မြို့နယ် အုပ်ချုပ်ရေးမှူးမှ ဝက် မပါကြောင်းနှင့် ဂန့်ဂေါမြို့ ခရစ်ယာန် ဂိုဏ်းပေါင်းစုံမှ တင်ပြစာကို မြို့နယ်အုပ်ချုပ်ရေးမှူး၏ ဖြေရှင်းတင်ပြချက်ကို ကျွန်တော့်ကို ပြပါတယ်။ ပြတော့ မြို့နယ်အုပ်ချုပ်ရေးမှူးက ဘယ်လိုပြောလဲဆိုတော့၊ သူလက်မှတ်ထိုးပြီးတော့၊ ဒီကိစ္စနဲ့ ပတ်သက်ပြီးတော့ ဂန့်ဂေါမြို့ ခရစ်ယာန်အသင်းတော်က သူတို့ ခရစ်စမတ်အီးဒ်နေ့ မှာ ဝက်သားပေါ် ကျွေးတဲ့အခါမှာ ဟာ- မရဘူး၊ ပေါ်လို့ မရဘူး။ မင်းတို့ လိုင်စင်ဆောင်ရမယ် ဆိုတော့ ၊ မဟုတ်ဘူး၊ ဦးလှဆွေက ပြောထားတယ်။ ဦးလှဆွေ လွှတ်တော်ထဲမှာ မေးပြီးပြီ၊ ပြောတဲ့အခါကျတော့၊ ဘယ်လိုပြောလဲဆိုတော့ အဆိုပါအပိုဒ် ၃ရ အစား၊ အစားထိုး ပြင်ဆင် ဖြည့်စွက်သည့် နိုင်ငံတော်အေးချမ်းသာယာရေးနှင့် ဖွံ့ဖြိုးရေးကောင်စီ ဥပဒေအမှတ်၊ (၂/၉၇)တွင် မြို့နယ်အထွေထွေ အုပ်ချုပ်ရေးဦးစီးဌာန၊ မြို့နယ်အုပ်ချုပ်ရေးမှူးသည် မည်သည့်ဒေသတွင်မဆို အများပြည်သူ စားသုံးရန်မှအပ ဘာသာရေးနှင့် အခြားကိစ္စများ အတွက် ကျွဲ၊ နွား သတ်ဖြတ်ခွင့်အမိန့်ကို ပြည်ထဲရေးဝန်ကြီး ဌာန၏ ညွှန်ကြားချက်နှင့်အညီ ခွင့်ပြုနိုင်သည်ဟု ပြဋ္ဌာန်းထားရာ ဝက် သတ်ဖြတ်ခြင်းနှင့် အကျုံးမဝင်ကြောင်း ဆိုပြီးတော့ ဒီမှာ အဲဒီလိုမျိုး ဖြေကြားပါတယ်။ သို့ သော် ကျွန်တော်၏ တင်ပြချက်မှာ ကိုယ်တိုင်မွေးမြူထားသော ဝက်၊ အမဲများကို သာရေးနာရေးကိစ္စဆောင်ရွက်ရာတွင် သားသတ်လိုင်စင်ရပုဂ္ဂိုလ်မှ အခွန်စည်းကြပ် နေသောကြောင့် ဒါဟာ ဥပဒေနှင့် ညီ/မညီ ဆိုပြီး မေးတဲ့အခါမှာ ပြည်ထဲရေးဝန်ကြီးဌာန ဒုတိယဝန်ကြီးက ဝက်၊ အမဲများကို တစ်ပိုင်တစ်နိုင် မွေးမြူထားတဲ့ ဝက်၊ အမဲများကို ပေါ်၍ အလှူ၊ မင်္ဂလာဆောင်၊ အသုဘတွင် ဧည့်ခံကျွေးမွေးရာမှာ လိုင်စင်ရသူမှ ငွေကောက်ခံနေ၊ ဥပဒေနှင့် ကိုက်ညီမှု မရှိကြောင်းလို့ အကြောင်းပြန်ထားပါသော်လည်း အောက်ခြေမှာတော့ ပြဿနာ အမျိုးစုံ ဖြစ်ပြီးတော့ အခုဆိုရင် ကျွန်တော်တို့ ဂန့်ဂေါမြို့နယ်၊ လာပို့ကျေးရွာက ရွာသားတစ်ယောက်ဟာ အခု အချုပ်ထဲမှာ ရောက်နေပါတယ်။ အဲဒီတော့ ဒီဖြေကြားချက်ကို ကျွန်တော်တို့ လွှတ်တော်ထဲမှာ ဖြေထားတယ်။ သူတို့ ဖြေထားတာလည်း မဟုတ်ဘူးလားဆိုတော့ အဲဒါ လွှတ်တော်ထဲမှာ ဖြေတာဟာ လွှတ်တော်ကိုယ်စားလှယ်ကို ဖြေတာ ဖြစ်ပါတယ်တဲ့၊ ကျွန်တော်တို့ကို ညွှန်ကြားချက် မလာပါဘူးတဲ့။ ဒီလိုဖြေတဲ့အခါကျတော့ ကျွန်တော်တို့က ညွှန်ကြားချက်ကို ပြစမ်းပါလို့ ပြောတော့ ပြည်ထဲရေးဝန်ကြီးဌာန ပေးပို့ (ပထရ)လက်ခံ (မနအ) မြို့နယ်အားလုံး၊ အဲဒီမှာ ၂၀၀၀ ခုနှစ်၊ မတ်လ (၁၃)ရက်၊ ၁၆းဝဝ အချိန်၊ ပြည်ထဲရေးဝန်ကြီးဌာနက ထွက်တဲ့ ကြေးနန်းထဲမှာ ကြေးနန်းနံပါတ် အပိုဒ်(၃)မှာ သတ်ဖြတ်ခွင့်ပြုသည့် ကျွဲ၊ နွားကောင်ရေကို ဘက္ကရီအီးဒ်နေ့ တစ်ရက်တည်းသာ သတ်ဖြတ်ခွင့် ပြုရန် ဆိုပြီးတော့ သူက အဲဒါကို ထုတ်ပြပါတယ်။ ဒါကြောင့်မို့လို့ ဝက် မပါဘူး။ ဘက္ကရီအီးဒ်နေ့ တစ်ခုသာလျှင် ကျွဲ၊ နွားသာလျှင် ခွင့်ပြုထားတယ်။ ကျွန်တော်တို့ကလည်း ဝန်ထမ်းတွေဖြစ်တော့ ညွှန်ကြားချက် မရှိရင် မလုပ်ရဲဘူး၊ ညွှန်ကြားချက်မရှိဘဲနဲ့ လုပ်လို့ရှိရင် ကျွန်တော်တို့ အလုပ်ပြုတ် သွားလိမ့်မယ်လို့ သူတို့ကလည်း အဲဒီလို ပြောရှာပါတယ်။ ကျွန်တော်တို့ဟာ လွှတ်တော်ထဲမှာတော့ ခွင့်ပြု သွားပြီ၊ မြေပြင်မှာတော့ ခွင့်မပြုဘူးဖြစ်နေတဲ့အခါကျတော့ ကျွန်တော်တို့က စာသင်ကျောင်းက ကလေးလေး၊ ကမ္ဘာကြီးက လုံးသလား၊ ဝိုင်းသလား ဆရာမက မေးတဲ့အခါမှာ ကမ္ဘာကြီးက လုံးတယ်၊ မင်း ကျက်ဆိုတော့၊ ကမ္ဘာကြီးက လုံးတယ်ဆိုပြီး ကျက်တယ်။ အိမ်ရောက်တော့ ကမ္ဘာကြီးက လုံးတယ်ဆိုပြီး ကျက်တော့ ဖအေလုပ်တဲ့သူက အိမ် ပြန်ရောက်တော့ စာမတတ်ဘူး ဖအေက။ နယ်ကလူတွေ၊ နယ်က လူတွေက။ စာမတတ်တော့ ကမ္ဘာကြီးက မင်း လုံးလား ၊ ပြားလား ၊ ကြည့်ပါလား၊ ပြားပြားကြီး။ ဒါကြောင့်မို့လို့ ကမ္ဘာကြီး ပြားတယ်လို့ ကျက် ဆိုတော့၊ အဲဒီတော့ ကျောင်းသားက သူ့အဖေ ဆိုတော့ ကြောက်ရတာကိုး၊ နယ်မှာက ကြောက်ရတယ်၊ ကျွန်တော်တို့က ကမ္ဘာကြီးက ပြားပါသည် ဆိုပြီးတော့၊ ကျောင်း ရောက်တော့ ဆရာမ က မေးတယ်။ ကမ္ဘာကြီးက လုံးသလား၊ ပြားသလား။ ကမ္ဘာကြီးက ကျောင်းမှာ လုံးပြီး၊ အိမ်မှာ ပြားပါတယ်။ အခုလည်း လွှတ်တော်ထဲမှာတော့ ကျွန်တော်တို့က နင်လား၊ ငါလား ဆွေးနွေးပြီးတော့ ကမ္ဘာကြီးက လုံးနေပေမယ့် နယ်မှာတော့ ကမ္ဘာကြီးက ပြားလျက် ရှိနေပါတယ်။ ဒါကြောင့်မို့လို့ ဒီမှာတော့ ခွင့်ပြုပြီးသား၊ ဥပဒေအရ ဒီလိုမျိုးငွေကြေးကောက်ခံတာ ကောက်ခံလို့မရဘူးလို့ ဖြေကြားသော်လည်းပဲ လက်တွေ့မှာတော့ တစ်နိုင်ငံလုံးမှာ လွှတ်တော်ထဲမှာ ဖြေကြားထားတာကို Function မဖြစ်ပါဘူး၊ ဒီဟာကို၊ အသက်မဝင်ပါဘူး။ ဝန်ကြီးဌာန ဖြေကြားချက်ဟာ အသက်မဝင်ဘူး ဖြစ်နေပါတယ်။ ဒါကြောင့်မို့လို့ မည်ကဲ့သို့ ဆက်လက်ဆောင်ရွက်သင့်သည်ကို ဖြေကြားပေးစေလိုကြောင်း တင်ပြရင်း နိဂုံးချုပ်ပါတယ်။</speech>
<title>ပန်းတနော်-ဂုံမင်း-တောကျောင်း ကျောက်ခင်းလမ်းပေါ်ရှိ ငါးရစ်ချောင်းတံတား၊ ဦးဒီချောင်း တံတားနှင့် ညောင်နှစ်ပင်သစ်သားတံတားများကို ကွန်ကရစ်တံတားများအဖြစ် တည်ဆောက်ပေးရန် အစီအစဉ် ရှိ/မရှိ နှင့် စပ်လျဉ်းသည့်မေးခွန်း</title>
<speech type="vicespeaker">ဆက်လက်ပြီး ဧရာဝတီတိုင်းဒေသကြီး မဲဆန္ဒနယ်အမှတ်(၉)မှ ဦးဝင်းသိန်း က ပန်းတနော်-ဂုံမင်း-တောကျောင်း ကျောက်ခင်းလမ်းပေါ်ရှိ ငါးရစ်ချောင်းတံတား၊ ဦးဒီချောင်းတံတားနှင့် ညောင်နှစ်ပင်သစ်သားတံတားများကို ကွန်ကရစ်တံတားများအဖြစ် တည်ဆောက်ပေးရန် အစီအစဉ် ရှိ/မရှိ နှင့် စပ်လျဉ်းသည့်မေးခွန်းကို မေးမြန်းဖို့ ဖြစ်ပါတယ်</speech>
<speech><mp id="165">ဦးဝင်းသိန်း၊ ဧရာဝတီတိုင်းဒေသကြီး မဲဆန္ဒနယ်အမှတ်(၉)</mp>လေးစားအပ်ပါသော အမျိုးသားလွှတ်တော် ဒုတိယဥက္ကဋ္ဌကြီးနှင့် ပြည်ထောင်စုဝန်ကြီးများ၊ ဧည့်သည်တော်များနှင့် အမျိုးသားလွှတ်တော် ကိုယ်စားလှယ်များခင်ဗျား။ ကျွန်တော်ကတော့ ဧရာဝတီတိုင်းဒေသကြီး၊ မဲဆန္ဒနယ်မြေအမှတ်(၉)မှ အမျိုးသားလွှတ်တော် ကိုယ်စားလှယ် ဦးဝင်းသိန်း ဖြစ်ပါတယ်။ အမျိုးသားလွှတ်တော် ဒုတိယဥက္ကဋ္ဌကြီး မှတစ်ဆင့် ကျွန်တော်မေးမြန်း ခွင့်ရတဲ့ မေးခွန်းကတော့ ဧရာဝတီတိုင်းဒေသကြီး၊ ပန်းတနော်မြို့နယ်အတွင်းမှ ဂုံမင်း-တောကျောင်း ကျောက်ခင်းလမ်းပေါ်ရှိ ကြံ့ခိုင်မှုအားနည်းသော သစ်သားတံတားများကို ကွန်ကရစ်တံတားများအဖြစ် တည်ဆောက် ပေးရန် အစီအစဉ် ရှိ/မရှိနှင့် မည်သည့်အချိန်ကာလတွင် တည်ဆောက် ပေးမည်ကို သိရှိလိုပါ၍ မေးမြန်းရခြင်း ဖြစ်ပါတယ်ခင်ဗျား။ ဧရာဝတီတိုင်းဒေသကြီး၊ ပန်းတနော်မြို့နယ်အတွင်းရှိ ပန်းတနော်-ဂုံမင်း-တောကျောင်း ကျောက်ခင်းလမ်းဟာ မြို့နယ်အတွက် အလွန်တရာမှ အသုံးဝင်တဲ့ လမ်းတစ်ခု ဖြစ်ပါတယ်။ ပွင့်လင်းရာသီတွင် ကျေးရွာအုပ်စုများမှ ခရီးသွားပြည်သူများအတွက် နေ့စဉ် ထော်လာဂျီ (၁၀)စီးခန့် သွားလာနေရပါတယ်။ ဒေသထွက်ကုန်များဖြစ်တဲ့ သင်၊ ပဲအမျိုးမျိုး၊ ငရုတ်၊ ကွမ်း အစရှိသည်တို့ကို နေ့စဉ်နှင့်အမျှ သယ်ဆောင်ပေးရတဲ့ ထော်လာဂျီမှာ (၃၅)စီးခန့် ရှိပါတယ်။ ကျေးရွာအုပ်စု(၉)အုပ်စုမှ ရွာသူ/ရွာသားများအတွက် ခရီးသွားလာခြင်း၊ ဒေသထွက် ကုန်ပစ္စည်း များ ပို့ဆောင်ခြင်း၊ လိုအပ်သော ကုန်ပစ္စည်းများ ဝယ်ယူခြင်း၊ ကျန်းမာရေးကိစ္စများ သွားလာ ရခြင်းတို့အတွက် အလွန်တရာအသုံးဝင်တဲ့ လမ်းလည်းဖြစ်ပါတယ်။ ထိုကျောက်ခင်းလမ်းကို ၂၀၀၁ ခုနှစ်တွင် စတင်အသုံးပြု တာ ဖြစ်တဲ့အတွက် ကျောက်ခင်းလမ်းမှာ အချို့နေရာများတွင် ပျက်စီးမှုအများအပြား ရှိနေပါတယ်။ ဒါ့အပြင် ကျောက်ခင်းလမ်းပေါ်ရှိ တံတားများမှာ အုတ်စီ နံရံ၊ ကွန်ကရစ်တိုင်၊ သစ်သားခင်း တံတားများဖြင့် တည်ဆောက်ထားခဲ့ပါတယ်။ တည်ဆောက်တဲ့ကာလ အချိန်ကြာမြင့်ခြင်း၊ သွားလာသော ယာဉ်များအနေဖြင့် စည်းကမ်းမဲ့ခြင်း၊ ခြောက်ဘီးတပ် ထော်လာဂျီများ မနိုင်ဝန်ဖြင့် ဖြတ်သန်းခြင်း၊ ကုန်တင်ကားကြီးများ ဖြတ်သန်းသွားလာခြင်း၊ နေ့စဉ်ဖြတ်သန်းသည့် ယာဉ်အရေအတွက် များပြားခြင်းတို့ကြောင့် သစ်သားတံတားမှာ ကြံ့ခိုင်မှု အားနည်းသွားတဲ့ အခြေအနေမှာ ရှိပါတယ်။ ဒါကြောင့်မို့လို့ ပေအရှည် (၃၀)ရှိ ငါးရစ်ချောင်း တံတား၊ ပေအရှည်(၆၀)ရှိ ဦးဒီချောင်းတံတားနှင့် (၁၀)ပေအရှည်ရှိ ညောင်နှစ်ပင်တံတားတို့မှာ ကြံ့ခိုင်မှုအရ စိတ်မချရတဲ့ သစ်သားတံတားများအဖြစ် တည်ရှိ နေပါတယ်။ ဒါကြောင့်မို့လို့ ပန်းတနော်မြို့နယ်အတွက် မရှိမဖြစ် အလွန်အသုံးဝင်သော ပန်းတနော်-ဂုံမင်း-တောကျောင်း ကျောက်ခင်းလမ်းကိုသာ အထူးအားကိုးအားထားနေရတဲ့ ပြည်သူတွေအတွက် ရေရှည်ခိုင်ခန့်သော ကွန်ကရစ်တံတားများအဖြစ် တည်ဆောက်ပေးနိုင်မယ့် အစီအစဉ် ရှိ/မရှိနှင့် မည်သည့် အချိန်တွင် တည်ဆောက်ပေးမည်ကို ဒေသခံပြည်သူတို့၏ ကိုယ်စား အမျိုးသားလွှတ်တော် ဒုတိယဥက္ကဋ္ဌကြီးမှ တစ်ဆင့် မေးမြန်းရခြင်း ဖြစ်ပါတယ်ခင်ဗျား။ အားလုံးကို ကျေးဇူးတင်ပါတယ်။</speech>
<title>ရေကြည်မြို့နယ်အတွင်းရှိ ချင်းကုန်း - ချောင်းဖျား - ငါးပိဆိပ် ကျောက်ချောလမ်းမကြီးအား ပြီးမြောက်စေရေးအတွက် နိုင်ငံတော်ထောက်ပံ့ငွေဖြင့် ဆောင်ရွက်ပေးရန် အစီအစဉ် ရှိ/မရှိ နှင့် စပ်လျဉ်းသည့်မေးခွန်း</title>
<speech type="vicespeaker">ဆက်လက်ပြီး ဧရာဝတီတိုင်းဒေသကြီး မဲဆန္ဒနယ် အမှတ်(၃)မှ ဦးဉာဏ်လင်း က ရေကြည်မြို့နယ်အတွင်းရှိ၊ ချင်းကုန်းချောင်းဖျား-ငါးပိဆိပ် ကျောက်ချော လမ်းမကြီးအား ပြီးမြောက်စေရေးအတွက် နိုင်ငံတော်ထောက်ပံ့ငွေဖြင့် ဆောင်ရွက်ပေးရန် အစီအစဉ် ရှိ/မရှိနှင့် စပ်လျဉ်းသည့်မေးခွန်းကို မေးမြန်းဖို့ ဖြစ်ပါတယ်</speech>
<speech><mp id="159">ဦးဉာဏ်လင်း၊ ဧရာဝတီတိုင်းဒေသကြီး၊ မဲဆန္ဒနယ်အမှတ်(၃)</mp>လေးစားအပ်တဲ့ အမျိုးသားလွှတ်တော် ဒုတိယဥက္ကဋ္ဌကြီးနဲ့ အမျိုးသားလွှတ်တော် ကိုယ်စားလှယ်များ၊ ဧည့်သည်တော်များ အားလုံး မင်္ဂလာပါလို့ ဂါရဝပြု ပါတယ်ခင်ဗျား။ ကျွန်တော်ကတော့ ဧရာဝတီတိုင်းဒေသကြီး မဲဆန္ဒနယ်အမှတ်(၃)မှ အမျိုးသားလွှတ်တော် ကိုယ်စားလှယ် ဦးဉာဏ်လင်း ဖြစ်ပါတယ်။ ကျွန်တော့်မဲဆန္ဒနယ်ဖြစ်တဲ့ ရေကြည်မြို့နယ်အတွင်းရှိ ချင်းကုန်း-ချောင်းဖျား-ငါးပိဆိပ် ကျောက်ချောလမ်းကြီး ပြီးမြောက်စေရေးအတွက် နိုင်ငံတော်ထောက်ပံ့ငွေဖြင့် တာဝန်ယူ ဆောင်ရွက်ပေးရန် အစီအစဉ် ရှိ/မရှိကို သိရှိလိုပါ၍ မေးမြန်းတင်ပြသွားမှာ ဖြစ်ပါတယ်။ ရေကြည်မြို့နယ် ချင်းကုန်း - ချောင်းဖျား - ငါးပိဆိပ် လမ်းဟာ ပေပေါင်း(၁၆၄၀၀) ရှည်လျားပါတယ်။ လမ်းတစ်လျှောက်မှာ ချင်းကုန်း၊ ကန်ချောင်း၊ ကွမ်းသီးချောင်း၊ ဒို့ချောင်း၊ ချောင်းဖျား၊ ငါးပိဆိပ်၊ ဘွဲ့ငူကျေးရွာများ တည်ရှိပြီး ငဝန်မြစ်ရဲ့ အနောက်ဘက်ခြမ်းရှိ ကျေးရွာများ အပါအဝင် ကျေးရွာအုပ်စု(၂၀)၊ ကျေးရွာခွဲ(၈၀)၊ အိမ်ထောင်စု(၃၆၀၀)နဲ့ လူဦးရေ (၁၈၀၀၀) တို့ရဲ့ စီးပွားရေး၊ လူမှုရေး၊ ပညာရေး၊ ကျန်းမာရေးတို့ကို အကျိုးပြုလျက် ရှိပါတယ်။ အဆိုပါ လမ်းမကြီးကို ၂၀၀၆-၂၀၀ရ ဘဏ္ဍာရေးနှစ်ကစပြီး ရေကြည်မြို့နယ် စည်ပင်သာယာရေး ရန်ပုံငွေဖြင့် ဆောင်ရွက်ခဲ့တဲ့ အခါမှာ ၂၀၁၂-၂၀၁၃ ဘဏ္ဍာရေးနှစ်အထိ ပေပေါင်း (၁၃၉၉၀)ပေ ပြီးမြောက်ခဲ့ပြီး ဖြစ်ပါတယ်။ ၂၀၁၂-၂၀၁၃ ဘဏ္ဍာရေးနှစ်အတွက် နိုင်ငံတော်မှကျပ်သန်း(၂၀)နဲ့ ရေကြည်မြို့နယ် စည်ပင်သာယာရေးအဖွဲ့ ရန်ပုံငွေမှ ကျပ်သန်း(၂၀)၊ စုစုပေါင်း ကျပ်သန်း (၄၀) ဖြင့်ဆောင်ရွက်ဖို့ ၂၁-၂-၂၀၁၂ ရက်နေ့ ပထမအကြိမ် အမျိုးသားလွှတ်တော် တတိယပုံမှန် အစည်းအဝေး သတ္တမနေ့မှာ နယ်စပ်ရေးရာနဲ့ စက်မှုဖွံ့ဖြိုးတိုးတက်ရေးဝန်ကြီးဌာန၊ ပြည်ထောင်စု ဝန်ကြီးက ခွင့်ပြု ဆောင်ရွက်ပေးမှာ ဖြစ်ပါကြောင်း ဖြေကြားခဲ့ပါတယ်။ ခွင့်ပြုချက်အရ မြို့နယ်စည်ပင်သာယာရေးအဖွဲ့မှ ကျခံသုံးစွဲရမယ့် ကျပ်သန်း(၂၀) ဖြင့် လုပ်ငန်းများဆောင်ရွက် ပြီးစီးခဲ့ပေမယ့် နိုင်ငံတော်ထောက်ပံ့ငွေ ကျပ်သန်း(၂၀)၊ ၂၀၁၂ ခုနှစ်၊ ဇူလိုင်လအထိ ခွင့်ပြုချထားပေးခြင်း မရှိတဲ့အတွက် လုပ်ငန်းများ ဆက်လက်ဆောင်ရွက်ရန် စောင့်ဆိုင်းလျက်ရှိပါတယ်။ သို့ဖြစ်ပါ၍ ခွင့်ပြုပြီး နိုင်ငံတော်ထောက်ပံ့ငွေ ထုတ်ယူရရှိရေးနှင့် ကျန်ရှိနေ သေးတဲ့ မြေသားလမ်း(၁၂၄၁၀)ပေအား ဆက်လက်ပြီး ကျောက်ချောခင်းနိုင်ရန် ရေကြည်မြို့နယ် ချင်းကုန်း - ချောင်းဖျား - ငါးပိဆိပ် ကျောက်ချောလမ်းမကြီး ပြီးမြောက်ရေးအတွက် နိုင်ငံတော် ထောက်ပံ့ငွေဖြင့် တာဝန်ယူဆောင်ရွက်ပေးရန် အစီအစဉ် ရှိ/မရှိကို သိရှိလိုပါ၍ ဒုတိယဥက္ကဋ္ဌကြီး မှတစ်ဆင့် လေးစားစွာ မေးမြန်းတင်ပြအပ်ပါတယ်။ ကျေးဇူးတင်ပါတယ်။</speech>
<title>ပဲခူးတိုင်းဒေသကြီး မင်းလှမြို့နယ်အတွင်းရှိ ကျေးလက်လမ်းများအား ရာသီမရွေး သွားလာ နိုင်သည့် လမ်းများအဖြစ် ဆောင်ရွက်ပေးရန် အစီအစဉ် ရှိ/မရှိ နှင့် စပ်လျဉ်းသည့်မေးခွန်း</title>
<speech type="vicespeaker">ဆက်လက်ပြီး ပဲခူးတိုင်းဒေသကြီး မဲဆန္ဒနယ်အမှတ် (၁၁)မှ ဦးအောင်ချိုဦး က ပဲခူးတိုင်းဒေသကြီး၊ မင်းလှမြို့နယ်အတွင်းရှိ ကျေးလက်လမ်းများအား ရာသီမရွေး သွားလာနိုင်သည့် လမ်းများအဖြစ် ဆောင်ရွက်ပေးရန် အစီအစဉ် ရှိ/မရှိနှင့် စပ်လျဉ်းသည့်မေးခွန်းကို မေးမြန်းဖို့ ဖြစ်ပါတယ်</speech>
<speech><mp id="83">ဦးအောင်ချိုဦး၊ ပဲခူးတိုင်းဒေသကြီး မဲဆန္ဒနယ်အမှတ်(၁၁)</mp>လေးစားအပ် ပါသော အမျိုးသားလွှတ်တော် ဒုတိယဥက္ကဋ္ဌကြီးနှင့် ပြည်ထောင်စု ဒုတိယဝန်ကြီးများ၊ ဧည့်သည်တော်များ၊ ကိုယ်စားလှယ်များခင်ဗျား။ မင်္ဂလာပါလို့ နှုတ်ခွန်းဆက်သ ဂါရဝပြုပါတယ်။ ကျွန်တော်ကတော့ ပဲခူးတိုင်းဒေသကြီး မဲဆန္ဒနယ်အမှတ်(၁၁)က အမျိုးသား လွှတ်တော်ကိုယ်စားလှယ် ဦးအောင်ချိုဦး ဖြစ်ပါတယ်။ ကျွန်တော့်အနေနဲ့ ကျွန်တော်ရဲ့ မဲဆန္ဒနယ်မြေအတွင်းမှာရှိတဲ့ ပဲခူးတိုင်းဒေသကြီး၊ မင်းလှမြို့နယ်အတွင်းမှာရှိတဲ့ ကျေးလက် လမ်းများနဲ့ပတ်သက်ပြီးတော့ မေးမြန်းသွားမှာ ဖြစ်ပါတယ်။ ဒုတိယဥက္ကဋ္ဌကြီးခင်ဗျား။ ပဲခူးတိုင်းဒေသကြီး၊ မင်းလှမြို့နယ် အတွင်းမှာရှိတဲ့ ပထမ ဦးဆုံး တောင်စလဲကုန်းလမ်း ဖြစ်ပါတယ်။ ကြို့ကုန်း(၂)ကျေးရွာအုပ်စုမှာ ပါဝင်ပြီးတော့တောင်စလဲကုန်းလမ်းဟာ စစ်ကွင်းကနေ တံခွန်တိုင်ကျေးရွာကို ဖြတ်ပြီးတော့ လက်ပံတန်း နယ်စပ်အထိ ရှည်တဲ့လမ်းဖြစ်ပါတယ်။ အမာခံမြေသားလမ်းဖြစ်ပြီး အောက်ခင်းများ ပျက်စီး နေပြီးတော့ ရွှံ့နွံများ ဖြစ်နေတဲ့ လမ်းတစ်လမ်း ဖြစ်ပါတယ်။ ပေပင်တန်းရွာတွင်းလမ်း ဟာလည်းပဲ ပေပင်တန်းကျေးရွာအုပ်စု၊ ပေပင်တန်းရွာတွင်းလမ်းဟာ အုတ်တွင်း-စစ်ကွင်းလမ်း ကနေပြီးတော့ တောင်ကြို့ကုန်း-သနာပိုလမ်းကို ပေပင်တန်းရွာတွင်းက ဆက်သွယ်ထားတဲ့ လမ်းဖြစ်ပြီးတော့ လမ်းအောက်ခံမှာ ပျက်စီးနေတဲ့ လမ်းလည်း ဖြစ်ပါတယ်။ နောက် လှည်းပြင်တင်လမ်း၊ လှည်းပြင်တင်လမ်းဟာ ရန်ကုန်-ပြည်လမ်းမကြီး လယ်ဦးစုကျေးရွာနှင့် လှည်းပြင်တင်ကျေးရွာကို ဆက်သွယ်ထားသော လမ်းဖြစ်ပြီးတော့ တစ်မိုင်ဟာ မြေသားလမ်း ဖြစ်ပြီးတော့ တစ်မိုင်ဟာ ပျက်စီးနေတဲ့ ဂဝံလမ်းဖြစ်ပါတယ်။ ဆက်လက်ပြီး သင်တောရိုးလမ်း ဖြစ်ပါတယ်။ သင်တောရိုးကျေးရွာနှင့် တောင်မြို့ ကုန်းသနာပိုလမ်းမကြီးကို ဆက်သွယ်ထားတဲ့လမ်းဖြစ်ပြီးတော့ ပြည်သူပြည်သားများ ဝိုင်းဝန်း စုပေါင်းထားတဲ့ လမ်းလည်း ဖြစ်ပါတယ်။ ပန်းတောကျေးရွာအုပ်စုနှင့် သရော(ဂျီ)ကျေးရွာ အုပ်စုကို ဆက်သွယ်ထားတဲ့ သရော(ဂျီ)-ရွှေပြည်စံလမ်းဟာ ပန်းတောကျေးရွာ၊ သရော ကျေးရွာ၊ ရွှေပြည်စံကျေးရွာတို့ကို ဖြတ်ပြီးတော့ ရန်ကုန်-ပြည်လမ်းမကြီးနှင့် ဆက်သွယ်တဲ့ လမ်းများ ဖြစ်နေပြီးတော့ အဲဒီလမ်းတွေဟာ အောက်ခံမြေသားလမ်းများ ဖြစ်ပြီးတော့ ပျက်စီးနေတဲ့လမ်းများ ဖြစ်နေသည့်အတွက် အဆိုပါလမ်းများကို ရာသီမရွေး သွားလာနိုင်သည့် ကျေးလက်လမ်းများအဖြစ် ဆောင်ရွက်ပေးရန် အစီအစဉ် ရှိ/မရှိ ကို ဒုတိယဥက္ကဋ္ဌကြီးမှ တစ်ဆင့် မေးမြန်းတင်ပြအပ်ပါတယ်။ ကျေးဇူးတင်ပါတယ် ခင်ဗျား။</speech>
<title>မင်းတပ်မြို့၏ မြို့ပတ်လမ်းကို ကျောက်ခင်းခြင်း၊ ကတ္တရာခင်းခြင်း လုပ်ငန်းများအား နယ်စပ်ရေးရာဝန်ကြီးဌာနမှ ဆက်လက်အကောင်အထည်ဖော် ဆောင်ရွက်ရန် အစီအစဉ် ရှိ/မရှိ နှင့် စပ်လျဉ်းသည့်မေးခွန်း</title>
<speech type="vicespeaker">ဆက်လက်ပြီး ချင်းပြည်နယ် မဲဆန္ဒနယ်အမှတ်(၈)မှ ဦးဟာရှိန်းဆွေ က မင်းတပ်မြို့၏ မြို့ပတ်လမ်းကို ကျောက်ခင်းခြင်း၊ ကတ္တရာခင်းခြင်းလုပ်ငန်း များအား နယ်စပ်ရေးရာဝန်ကြီးဌာနမှ ဆက်လက်အကောင်အထည်ဖော် ဆောင်ရွက်ရန် အစီအစဉ် ရှိ/မရှိနှင့် စပ်လျဉ်းသည့်မေးခွန်းကို မေးမြန်းဖို့ ဖြစ်ပါတယ်</speech>
<speech><mp id="44">ဦးဟာရှိန်းဆွေ၊ ချင်းပြည်နယ် မဲဆန္ဒနယ်အမှတ်(၈)</mp>လေးစားအပ်တဲ့ အမျိုးသားလွှတ်တော် ဒုတိယဥက္ကဋ္ဌကြီးနှင့်တကွ ပြည်ထောင်စုအဆင့်ဝန်ကြီးများ၊ အမျိုးသားလွှတ်တော် ကိုယ်စားလှယ်များအားလုံး မင်္ဂလာပါလို့ ရှေးဦးစွာ နှုတ်ခွန်းဆက်သအပ် ပါတယ်။ ကျွန်တော်ကတော့ ချင်းပြည်နယ် မဲဆန္ဒနယ်အမှတ်(၈)မှ အမျိုးသားလွှတ်တော် ကိုယ်စားလှယ် ဦးဟာရှိန်းတွေ ဖြစ်ပါတယ်။ ယခု ကျွန်တော်မေးမယ့် မေးခွန်းကတော့ ချင်းပြည်နယ်၊ မင်းတပ်ခရိုင်၊ မင်းတပ်မြို့ရဲ့ ဒုတိယမြို့ပတ်လမ်းကို ဆက်လက်ပြီး ကျောက်ခင်းခြင်းနှင့် ကတ္တရာခင်းခြင်းလုပ်ငန်းများ ဆက်လက်အကောင်အထည်ဖော် ဆောင်ရွက် နိုင်ပါရန် အစီအစဉ် ရှိ/မရှိ မေးခွန်းပဲ ဖြစ်ပါတယ်။ အမျိုးသားလွှတ်တော် ဒုတိယဥက္ကဋ္ဌကြီးခင်ဗျား။ ကျွန်တော်တို့ မင်းတပ်မြို့ ကို ၁၉၉၃ ခုနှစ်၊ န.၀.တ လက်ထက် အတွင်းရေးမှူး(၂) ဦးတင်ဦး ကိုယ်တိုင်ရောက်ရှိလာပြီး စည်ပင်မြို့ အဖြစ်သတ်မှတ်ပေးခဲ့၍ မြို့ဧရိယာ တိုးချဲ့ခြင်းနှင့် ဒုတိယမြို့ပတ်လမ်းကို လမ်းသားချဲ့ခြင်း၊ တစ်ပြိုင်တည်း ကျောက်ခင်းခြင်း၊ ကတ္တရာခင်းခြင်း လုပ်ငန်းများကို နိုင်ငံတော်အစိုးရ နယ်စပ် စည်ပင်ဌာနမှ စတင် ဆောင်ရွက်ပေးခဲ့ပါတယ်။ ဆက်လက် မတင်ပြမီ ကျွန်တော် မေးခွန်းတင်ပြတုန်းက ကျွန်တော် ဓာတ်ပုံ(၁၈)ပုံနဲ့ လမ်းမြေပုံတစ်ပုံကို ပူးတွဲတင်ပြခဲ့ပါတယ်။ အရှေ့ဘက် မြို့ပတ်လမ်းဖြစ်တဲ့ ဦးဝမ္မသူးမောင်းလမ်းကို ဓာတ်ပုံ(၆)ပုံ၊ ရေပြွန် ဆောက်လုပ်ပေးဖို့ (၃)နေရာနဲ့ အတူတကွ ပူးတွဲတင်ပြခဲ့ပါတယ်။ အနောက်ဘက် မြို့ပတ်လမ်းဖြစ်တဲ့ ဗိုလ်ကျော်ဦး လမ်းကို ဓာတ်ပုံ(၁၂)ပုံ၊ ရေပြွန်(၇)ခုနဲ့ ကျွန်တော် ပူးတွဲတင်ပြခဲ့ပါတယ်။ အမျိုးသားလွှတ်တော် ဒုတိယဥက္ကဋ္ဌကြီးခင်ဗျား။ ပူးတွဲပါပုံအတိုင်း အရှေ့ပြင် ရပ်ကွက် မင်းတပ်-မတူပီ ကားလမ်းမကြီး မှ ခွဲထွက်၍ (ဦးဝမ္မသူးမောင်းလမ်း) အဖြစ် မြို့ပတ်လမ်းကို ပ.ဆ.c မှ တာဝန်ယူပြီး ကျောက်ခင်းခြင်း၊ ကတ္တရာခင်းခြင်းလုပ်ငန်းများဆောင်ရွက်ခဲ့ရာ စံပြရပ်ကွက်၊ မင်းတပ်-မတူပီကားလမ်းမကြီး လမ်းဆုံအထိ (၁)မိုင်၊ (၄)ဖာလုံ ရှိပါတယ်။ ယင်းအနက် ကတ္တရာ လမ်းခင်းပြီး (၄၁၅၀)ပေ၊ ကျောက်ခင်းပြီး (၃၁၁၀)ပေနှင့် မြေသားလမ်း (၆၆၀)ပေရှိပါတယ်။ ဒါကြောင့် ကတ္တရာခင်းပြီးလမ်း (၁)မိုင်နီးပါး ရှိပြီးတော့မှ ကျောက်ချောခင်းပြီး လမ်းက (၄)ဖာလုံနဲ့ (၇)သံကြိုး ရှိပြီး မြေသားလမ်းက (၁)ဖာလုံ ကျန်ရှိ နေပါတယ်။ ဒါကြောင့် မြို့ပတ်လမ်း (ဦးဝမ္မသူးမောင်းလမ်း)အပိုင်းကို ကတ္တရာလမ်းခင်းရန် (၅) ဖာလုံနှင့် (၇)သံကြိုးသာ လိုပါတော့တယ်။ ယင်းလမ်းကို လွန်ခဲ့တဲ့ ၁၉၉၆ ခုနှစ်မှစ၍ ပ... ရန်ပုံငွေနဲ့ အခြေအနေအရ ဆက်မခင်းနိုင်ဘဲ ရပ်ထားတဲ့ မြို့ပတ်လမ်းဖြစ်ပါတယ်။ မြို့တွင်းရှိ ရပ်ကွက် များမှာ အိမ်ခြေနှင့် လူဦးရေ တိုးတက်လာတာနဲ့အမျှ ပုံပါအတိုင်း ဘဝသစ်ရပ်ကွက် (၃)ဖာလုံ၊ (၂)သံကြိုးနဲ့ အရှေ့ပြင်ရပ်ကွက် (၂)ဖာလုံ၊ (၅)သံကြိုး ကတ္တရာခင်းရန် လိုအပ်လျက် ရှိပါတယ်။ ပုံပါအတိုင်း မြို့ပတ်လမ်း (ဦးဝမ္မသူးမောင်းလမ်း)ပေါ်တွင် မဖြစ်မနေတည်ဆောက် ရမယ့် ရေပြွန် (၃)ခုပါ တည်ဆောက်ရန် လိုအပ်မှာ ဖြစ်ပါတယ်။ အမျိုးသားလွှတ်တော် ဒုတိယဥက္ကဋ္ဌကြီးခင်ဗျား။ မြို့ပတ်လမ်း (ဗိုလ်ကျော်ဦး) လမ်းဟာ စံပြရပ်ကွက်၊ အနောက်ရပ်ကွက်နှင့် ပတ်လမ်းဖြစ်ပြီး အရှည်မှာ (၁)မိုင် (၅)ဖာလုံ ရှိပါတယ်။ ပုံပါအတိုင်း ကတ္တရာလမ်း(၆၆၀)ပေ၊ ကျောက်ချောလမ်း(၂၂၄၀)ပေနဲ့ မြေသားလမ်း (၅၆၈၀)ပေ ရှိပါတယ်။ ကျောက်ခင်းလမ်း၊ မြေသားလမ်းက (၁)မိုင် (၆)သံကြိုး လိုအပ်လျက်ရှိ ပြီး စုစုပေါင်းကတ္တရာခင်းရန် (၁)မိုင်၊ (၄)ဖာလုံ လိုအပ်လျက်ရှိပါတယ်။ ယင်းလမ်းကို ၁၉၉၈ ခုနှစ် တွင် လုပ်ငန်းရပ်ဆိုင်းထားခဲ့ပါတယ်။ ယင်းပတ်လမ်းပေါ်မှာ ရပ်ကွက်အိမ်ခြေများ အပြည့်ဆောက် လုပ်လာကြပြီး မြို့တွင်း မြေနီလမ်းများနဲ့ ရေပြွန်များ မရှိခြင်းကြောင့် ယင်းမြို့ပတ်လမ်း (ဗိုလ်ကျော်ဦးလမ်းမ)ပေါ်မှာ ကားများသွားလာရန် မိုးတွင်းမှာ အင်မတန် အခက်အခဲရှိပါတယ်။ ယင်းလမ်းမပေါ်တွင် ရေပြွန်(၇)ခု လိုအပ်ပြီး ဦးစားပေး ရေပြွန်(၃)ခုကိုပါ ပုံပါအတိုင်း ဦးစားပေး ဆောက်လုပ်ပေးနိုင်ရန် တင်ပြခဲ့ပါတယ်။ ဒါကြောင့် အထက်တွင် တင်ပြခဲ့တဲ့အတိုင်း ယင်းလမ်း (၂)လမ်းဖြစ်သော (ဦးဝမ္မသူးမောင်းလမ်း)နဲ့ (ဗိုလ်ကျော်ဦးလမ်း) မြို့ပတ်လမ်းကို တစ်ပြိုင်တည်း တည်ဆောက်ပေးနိုင်မည်ဆိုပါက (၂)လမ်းပေါင်းအရှည် (၂)မိုင် (၁)ဖာလုံ (၇)သံကြိုး ရှိမှာ ဖြစ်ပါတယ်။ အပိုင်းအလိုက် ဆောင်ရွက်မယ်ဆိုပါက ဦးဝမ္မသူးမောင်းမြို့ပတ်လမ်းဟာ (၅)ဖာလုံ (၇) သံကြိုးကို ဦးစားပေးဆောင်ရွက်ပေးပြီး ကျန်ဗိုလ်ကျော်ဦးလမ်း (၁)မိုင် (၄)ဖာလုံကို ဒုတိယ ဦးစားပေးအဖြစ် အကောင်အထည်ဖော် ဆောင်ရွက်ပေးနိုင်ပါရန် အစီအစဉ်ရှိ/မရှိ မေးခွန်းကို မေးမြန်းခဲ့ခြင်း ဖြစ်ပါတယ်။ အမျိုးသားလွှတ်တော် ဒုတိယဥက္ကဋ္ဌကြီးခင်ဗျား။ ပထမဦးစားပေး တင်ပြထားတဲ့ ဦးဝမ္မသူးမောင်းလမ်းဟာ ဆောက်လုပ်ရေးဝန်ကြီးဌာနမှ ခင်းပေးခဲ့သော လမ်းဖြစ်ပြီး ရန်ပုံငွေ အရ(၁၀)နှစ်ကျော် ရပ်နားထားခဲ့တဲ့ လမ်းဖြစ်ပါတယ်။ ယခုလွှတ်တော်မှာ မေးခွန်း မေးမြန်းခဲ့တဲ့ အခါမှာ ချင်းပြညနယ်အစိုးရ၊ ပြည်နယ်ဆောက်လုပ်ရေးဝန်ကြီးဌာနမှ ယခုနှစ် ပွင့်လင်းရာသီမှာ ဒီမြို့ပတ်လမ်း (ဦးဝမ္မသူးမောင်းလမ်း)ကို စတင်ခင်းပေးမယ်ဖြစ်ကြောင်း သိရှိရပါတယ်။ ဒါကြောင့် ဒုတိယဦးစားပေးအဖြစ် တင်ပြခဲ့တဲ့ ဗိုလ်ကျော်ဦးလမ်းကို ဦးစားပေး တင်ပြမှာ ဖြစ်ပါတယ်။ ယခင် န.၀.တ ခေတ် အတွင်းရေးမှူး(၂)ဦးတင်ဦး မှ စည်ပင်မြို့အဖြစ် သတ်မှတ်ပြီး မြို့ပတ်လမ်း တာချဲ့ပြီး ကျောက်ခင်းလမ်းအဖြစ် စတင်ပေးခဲ့တဲ့ လမ်းလည်း ဖြစ်ပါတယ်။ ဒါကြောင့် ယင်း မြို့ပတ်လမ်းကို နယ်စပ်စည်ပင်ဝန်ကြီးဌာနမှ ဆက်လက်ပြီး အထက်တွင် တင်ပြခဲ့တဲ့အတိုင်း ကျန်အပိုင်းကို ဆက်လက်ကျောက်ခင်းပြီး ကတ္တရာလမ်းအဖြစ် အဆင့်တိုးမြှင့်ပေးနိုင်ပါရန်နှင့် ယင်းလမ်းတွင် ရေပြွန်(၇)ခုနှင့် ဦးစားပေး ရေပြွန်(၃)ခုကို ပုံပါအတိုင်း ရေပြွန်(၃)ခုကိုပါ မဖြစ် မနေ ဆောင်ရွက်ပေးနိုင်ရန် ဒုတိယဥက္ကဋ္ဌကြီးမှတစ်ဆင့် မြို့နေပြည်သူများကိုယ်စား လေးစားစွာ ဖြင့် မေးမြန်းတင်ပြအပ်ပါတယ်ခင်ဗျား။ အားလုံးကို ကျေးဇူးတင်ပါတယ်။</speech>
<title>ရေဖြူမြို့နယ် အတွင်းရှိ ပုလဲကူ-ရေဖြူ-ကျောက်ထောင့်-နတ်ကွင်း ကျေးရွာချင်းဆက် မြေသား လမ်းကို ကျောက်ချောလမ်းအဖြစ် ဆောင်ရွက်ပေးရန် အစီအစဉ် ရှိ/မရှိ နှင့် စပ်လျဉ်းသည့်မေးခွန်း</title>
<speech type="vicespeaker">ဆက်လက်ပြီး တနင်္သာရီတိုင်းဒေသကြီး မဲဆန္ဒနယ်အမှတ်(၅) မှ ဦးမောင်စိန် က ရေဖြူမြို့နယ်အတွင်းရှိ ပုလဲကူ-ရေဖြူ-ကျောက်ထောင့်-နတ်ကွင်းကျေးရွာချင်းဆက် မြေသားလမ်းကို ကျောက်ချောလမ်းအဖြစ် ဆောင်ရွက်ပေးရန် အစီအစဉ် ရှိ/မရှိ နှင့် စပ်လျဉ်းသည့်မေးခွန်းကို မေးမြန်းဖို့ဖြစ်ပါတယ်။</speech>
<speech><mp id="65">ဦးမောင်စိန်၊ တနင်္သာရီတိုင်းဒေသကြီး မဲဆန္ဒနယ်အမှတ်(၅)</mp>လေးစားအပ် ပါသော အမျိုးသားလွှတ်တော် ဒုတိယဥက္ကဋ္ဌကြီးနှင့်တကွ ပြည်ထောင်စုဝန်ကြီးများ၊ ဧည့်သည်တော်များနှင့် အမျိုးသားလွှတ်တော် ကိုယ်စားလှယ်များအားလုံး ကိုယ်စိတ်နှစ်ဖြာ ကျန်းမာ၊ ချမ်းသာကြပါစေကြောင်း ဆုမွန်ကောင်းတောင်းရင်း နှုတ်ခွန်းဆက်သ ဂါရဝပြုအပ်ပါတယ်။ ကျွန်တော်ကတော့ တနင်္သာရီတိုင်းဒေသကြီး မဲဆန္ဒနယ်အမှတ်(၅) ရေဖြူမြို့နယ်မှ အမျိုးသား လွှတ်တော် ကိုယ်စားလှယ် ဦးမောင်စိန် ဖြစ်ပါတယ်။ ကျွန်တော့်အနေနဲ့ ရေဖြူမြို့နယ်အတွင်း ပုလဲကူ-ရေဖြူ-ကျောက်ထောင့်-နတ်ကွင်း ကျေးရွာချင်းဆက် မြေနီလမ်းကို ကျောက်ချောလမ်း အဖြစ် ဆောင်ရွက်ပေးရန် အစီအစဉ် ရှိ/မရှိ မေးမြန်းသွားမှာ ဖြစ်ပါတယ်။ လေးစားအပ်ပါသော ဒုတိယဥက္ကဋ္ဌကြီးခင်ဗျား။ ရေဖြူမြို့နယ်ဟာ ထားဝယ်မြစ် အရှေ့ဘက်ခြမ်းနှင့် အနောက်ဘက်ခြမ်း (၂)ခြမ်းပိုင်းခြားတည်ရှိတဲ့ မြို့နယ်ဖြစ်ပါတယ်။ ရေဖြူ မြို့နယ် အရှေ့ဘက်ခြမ်းသည် မွန်ပြည်နယ်နှင့် ဆက်သွယ်ထားသော ပြည်ထောင်စုလမ်းမကြီး နှင့် ထားဝယ်-ရန်ကုန်သွား မြန်မာ့မီးရထားလမ်းရှိပါသဖြင့် သွားလာရေး အဆင်ပြေလျက်ရှိပါ တယ်။ ရေဖြူမြို့နယ် အနောက်ဘက်ခြမ်းတွင် ရေဖြူမြို့ တည်ရှိပြီး ဌာနဆိုင်ရာရုံးများ၊ ပြည်သူ့ ဆေးရုံကြီးနှင့် အခြေခံပညာအထက်တန်းကျောင်း တည်ရှိပါတယ်။ ရေဖြူမြို့ ကျေးရွာများနှင့် ထားဝယ်မြို့ သို့ ဆက်သွယ်ဖောက်လုပ်ထားသော ရေဖြူ-ထားဝယ် အနောက်ဘက်လမ်းမကြီး သည် (၁၉)မိုင်ရှည်လျားသော ကတ္တရာလမ်းဖြစ်ပါတယ်။ထားဝယ်အထူးစီးပွားရေးဇုန် စီမံကိန်း၌ ပါဝင်တဲ့ ရေဖြူမြို့နယ်အတွင်း အဆိုပါ ကတ္တရာလမ်းမကြီးအပိုင်းကို ၂၀၁၁-၂၀၁၂ ခုနှစ်တွင် လမ်းချိုင့်ခွက်များအား သဲရေကျောက် များဖြင့် ဖာထေးခြင်းဖြင့် သာမန်ပြုပြင်ထိန်းသိမ်းခြင်းလုပ်ငန်းများ ဆောင်ရွက်ခဲ့ပါတယ်။ ရေဖြူမြို့နယ် အနောက်ဘက်ခြမ်းရှိ ကျေးရွာ(၁၅)ရွာနှင့် အိမ်ခြေ(၃၀၀၀)ကျော်မှာ ထားဝယ် အထူးစီးပွားရေးဇုန်စီမံကိန်း သတ်မှတ်ထားတဲ့ နယ်နိမိတ်အတွင်း ကျရောက်လျက်ရှိပါသဖြင့် ၎င်းဒေသပြည်သူများအား ပြောင်းရွှေ့နေရာချထားရန် စီမံကိန်းပြင်ပနေရာတွင် နေအိမ်များ ဆောက်လုပ်နေသည်ကို တွေ့မြင်နေရပါတယ်။ စီမံကိန်းဧရိယာအတွင်းရှိ ဒေသခံပြည်သူများကို ပြောင်းရွေ့ နေရာချထားပြီး စီမံကိန်းလုပ်ငန်းများ အကောင်အထည်ဖော် ဆောင်ရွက်ပါက ယခု အသုံးပြု နေတဲ့ စီမံကိန်းဧရိယာအတွင်းရှိ ရေဖြူ၊ အနောက်ဘက် ကတ္တရာလမ်းမှာ အများပြည်သူ များသွားလာရန် အခက်အခဲများ ရှိလာပါတယ်။ ယခုအခါ ထားဝယ်အထူးစီးပွားရေးဇုံစီမံကိန်းမှ ဖောက်လုပ်ထားတဲ့ မြန်မာ-ထိုင်း ဆက်သွယ်မှုလမ်းမကြီးမှာ ကင်း-ပုလဲကူ-ရေဖြူ-ကျောက်ထောင့်-နတ်ကွင်းရွာချင်းဆက် မြေသားလမ်း အဖြစ် ထားဝယ်၊ လောင်းလုံမြို့များသို့ ဒေသခံပြည်သူများ သွားလာနေကြပါတယ်။ အဆိုပါ ရွာချင်းဆက်လမ်းမှာ မကြာမီ ဒေသခံပြည်သူများ သွားလာမယ့် အဓိကလမ်း ဖြစ်လာမည် ဖြစ်ပါတယ်။ ပုလဲကူလမ်းမှာ (၂)မိုင်၊ (၂)ဖာလုံနှင့် ရေဖြူ-ကျောက်ထောင့်-နတ်ကွင်းလမ်းမှာ (၄)မိုင်၊ (၅)ဖာလုံ စုစုပေါင်း (၆)မိုင်၊ (၇)ဖာလုံ ရှိပါတယ်။ တနင်္သာရီတိုင်းသည် မိုးများသော ဒေသဖြစ်၍ မိုးရာသီတွင် မြေသားလမ်းများမှာ နှစ်စဉ် ပျက်စီးနေသဖြင့် သွားလာရေးမှာ များစွာအခက်အခဲနှင့် ကြုံတွေ့နေကြရပါတယ်။ သို့ဖြစ်ပါ၍ ပုလဲကူ-ရေဖြူ-ကျောက်ထောင့်-နတ်ကွင်း ရွာချင်းဆက် မြေနီလမ်းကို ရာသီမရွေး သွားလာနိုင်ရန် ဒေသခံပြည်သူများက ကျောက်ချောလမ်းအဖြစ် ဆောင်ရွက်ပေးပါရန် လိုလားတောင့်တနေကြပါသဖြင့် ဒုတိယဥက္ကဋ္ဌကြီး မှတစ်ဆင့် အောက်ပါမေးခွန်းကို မေးမြန်းအပ်ပါတယ်ခင်ဗျား။ (က) ပုလဲကူ-ရေဖြူ-ကျောက်ထောင့် နတ်ကွင်းကျေးရွာချင်းဆက် မြေနီလမ်းအား ကျောက်ချောလမ်းအဖြစ် ဆောင်ရွက်ပေးရန် အစီအစဉ် ရှိ/မရှိ။ (ခ) ရှိပါက မည်သည့်အချိန်တွင် ဆောင်ရွက် ပေးမည်ကို သိရှိလိုပါကြောင်း မေးမြန်းအပ်ပါတယ်ခင်ဗျား။ ကျေးဇူးတင်ပါတယ်။</speech>
<speech type="vicespeaker">မေးခွန်းများနှင့် ပတ်သက်ပြီး နယ်စပ်ရေးရာဝန်ကြီးဌာန၊ ဒုတိယဝန်ကြီးက တစ်ခုချင်း ဖြေကြားပေးဖို့ ဖြစ်ပါတယ်</speech>
<speech><agency id="93">ဗိုလ်ချုပ်ဇော်ဝင်း (ဒုတိယဝန်ကြီး၊ နယ်စပ်ရေးရာဝန်ကြီးဌာန)</agency>လေးစားအပ် ပါသော အမျိုးသားလွှတ်တော် ဒုတိယဥက္ကဋ္ဌကြီးနှင့်တကွ အမျိုးသားလွှတ်တော် ကိုယ်စားလှယ်အားလုံး ကိုယ်စိတ်နှစ်ဖြာ ကျန်းမာချမ်းသာပါစေကြောင်း ဆုမွန်ကောင်း တောင်းရင်း လေးစားစွာ နှုတ်ခွန်းဆက်သအပ်ပါတယ်။ ကျွန်တော်ကတော့ နယ်စပ် ရေးရာဝန်ကြီးဌာနမှ ဒုတိယဝန်ကြီး ဗိုလ်ချုပ်ဇော်ဝင်း ပဲဖြစ်ပါတယ်။ ရခိုင်ပြည်နယ် မဲဆန္ဒနယ်အမှတ်(၄)မှ အမျိုးသားလွှတ်တော် ကိုယ်စားလှယ် ဦးမောင်စောဖြူ တင်ပြတဲ့ မေးခွန်းနဲ့ ပတ်သက်ပြီးတော့ ဦးစွာ ရှင်းလင်းဖြေကြားသွားမှာ ဖြစ်ပါတယ်။ မေးခွန်းမှာ မင်းပြားမြို့နယ်၊ ဝင်းဇားကျေးရွာအုပ်စု ၊ လောင်မီးရွာနှင့် ရန်ကုန်စစ်တွေကားလမ်းပေါ်သို့ တက်ရောက်သွားတဲ့လမ်းမှာ မြစ်ရေတိုက်စားပြီးတော့ ကမ်းပြိုရာမှာ ပါသွားသောလမ်းအား လမ်းအသစ်ဖောက်လုပ်ရာတွင် ဆောင်ရွက်ပေးနိုင်မှု ရှိ/မရှိ ဒါမေးမြန်းားတာ ဖြစ်ပါတယ်။ ဒီလမ်းဟာလည်းပဲ တစ်ဖက်မှာ ရှိတဲ့ အ.ထ.က ၊ အ.လ.က ကျောင်းသားများအတွက် သွားလာရေး အဆင်ပြေဖို့အတွက်ကိုလည်း ရည်ရွယ်တယ်လို့ သိရှိရပါတယ်။ မင်းပြားမြို့နယ်၊ ဝင်းဇားကျေးရွာအုပ်စု၊ လောင်မီးရွာကနေမှ ရန်ကုန်-စစ်တွေ ကားလမ်းကို ဆက်သွယ်တဲ့လမ်းဟာ မင်းပြားမြို့နယ်အပိုင်း(၂)ဖာလုံနှင့် မြောက်ဦးမြို့နယ် အပိုင်းမှာ(၂) ဖာလုံနဲ့ စုစုပေါင်း(၄)ဖာလုံ ဖြစ်ပါတယ်။ လမ်းသစ်ဖောက်လုပ်တယ် ဆိုတာက လည်းပဲ မင်းပြားမြို့နယ်နှင့် မြောက်ဦးမြို့နယ် အတွင်းမှာ ဖော်ပြခဲ့တဲ့ ဥယျာဉ်ခြံမြေ ကွမ်းခြံ များနှင့် လယ်မြေများကိုလည်း ဖြတ်သန်းဖောက်လုပ်ရမှာ ဖြစ်ပါတယ်။ မင်းပြားမြို့နယ်အပိုင်း မြေသားလမ်း(၂)ဖာလုံ ဖောက်လုပ်ပါက ခန့်မှန်း ကုန်ကျငွေ(၅.၅၂)သန်းနှင့် ကွန်ကရစ်တံတား(၃)စင်းအတွက် (၈.၀၄)သန်း စုစုပေါင်းကျပ်ငွေ(၁၃.၅၆)သန်း ကုန်ကျမည်ဖြစ်ကြောင်း တွက်ချက်ရရှိပါတယ်။ မြောက်ဦးမြို့နယ်အပိုင်း မြေသားလမ်း(၂)ဖာလုံ ဖောက်လုပ်ရန်အတွက် ငွေကျပ် (၆.၃၉)သန်းနှင့် ကွန်ကရစ်တံတား (၁)စင်းအတွက် ငွေကျပ်(၄) သန်း၊ စုစုပေါင်း (၁၀.၃၉) သန်း ကုန်ကျမည် ဖြစ်ပါတယ်။ မင်းပြားမြို့နယ်၊ လောင်မီးကျေးရွာမှ ရန်ကုန်-စစ်တွေကားလမ်းပေါ်ကို ဆက်သွယ်တဲ့ လမ်းသစ်ဟာ ကျေးရွာ (၂)ရွာမှ လူဦးရေ (၁၅၀၀)ကျော်ကိုလည်း အကျိုးပြုတဲ့လမ်း ဖြစ်ပါတယ်။ ဒါ့အပြင် မင်းပြားနှင့် ညောင်ဦးမြို့နယ်(၂)ခုအတွင်းမှာရှိတဲ့ ဥယျာဉ်ခြံမြေ များနဲ့ လယ်မြေများအား ဖြတ်သန်းဖောက်လုပ်ရမည် ဖြစ်တဲ့အတွက် ဒေသခံပြည်သူများ လယ်မြေများကို အသုံးပြုရန်အတွက် ဒေသခံပြည်သူများရဲ့ သဘောတူညီချက်၊ သက်ဆိုင်ရာ အဖွဲ့အစည်းများနဲ့ ညှိနှိုင်းပြီးတော့ သဘောတူညီချက်ရရှိတဲ့အခါမှာ မြေသားလမ်း ဖောက်လုပ် ခြင်းလုပ်ငန်းကို ဆက်လက် ဆောင်ရွက်သွားပါမယ်။ ၂၀၁၃-၂၀၁၄ ဘဏ္ဍာရေးနှစ်မှာ မင်းပြားမြို့နယ် စည်ပင်သာယာရေးရန်ပုံငွေက (၁၃.၅၆)သန်း လျာထားမည်ဖြစ်ကြောင်း နှင့် ကျန် (၁၃.၃၉)သန်းကို ၂၀၁၄-၂၀၁၅ နယ်စပ်ရေးရာဝန်ကြီးဌာနရဲ့ ပဉ္စမ(၅)နှစ် အမျိုးသားစီမံကိန်းကျေးလက်ဒေသ ဖွံ့ဖြိုးရေးရန်ပုံငွေတွင် ထည့်သွင်းလျာထားသွားမည် ဖြစ်ကြောင်း ရှင်းလင်းတင်ပြအပ်ပါတယ် ခင်ဗျား။ ဆက်လက်ပြီးတော့ မကွေးတိုင်းဒေသကြီး မဲဆန္ဒနယ်အမှတ်(၁၂)မှ အမျိုးသား လွှတ်တော် ကိုယ်စားလှယ်ကြီး ဦးလှဆွေ၏ မေးခွန်းနှင့် ပတ်သက်ပြီးတော့ ဆက်လက် ရှင်းလင်းဖြေကြားသွားမှာ ဖြစ်ပါတယ်။ ပထမမေးခွန်းကတော့ ကျေးရွာများတွင် သာရေး၊ နာရေးကိစ္စရပ်များ၌ မိမိတို့ တစ်ပိုင်တစ်နိုင် မွေးမြူထားသော ဝက်၊ အမဲများပေါ်၍ ဧည့်ခံ ကျွေးမွေးရာတွင် စည်ပင်သာယာ သားသတ်လိုင်စင်ရသူများအား ဒဏ်ငွေပေးဆောင် ရခြင်းသည် ဥပဒေနှင့် မညီကြောင်း၊ ပြည်ထောင်စု ဒုတိယဝန်ကြီးက လက်မှတ်ရေးထိုး၍ ဖြေကြားခဲ့ပြီး ဖြစ်သော်လည်း အောက်ခြေတွင် ဝက် မပါကြောင်း ငြင်းဆန်၍ သဘောပေါက်ကွဲလွဲနေမှု အပေါ် မည်သို့ပြန်လည်တည့်မတ်ပေးမည်ကို သိရှိလိုကြောင်းနဲ့ ဝန်ကြီးဌာနရဲ့ ဖြေကြားချက် အသက်မဝင်ပါကြောင်း မေးမြန်းချက်ကို ဦးစွာ ဖြေကြားသွားမှာ ဖြစ်ပါတယ်။ မေးမြန်းချက် (က) ပါ အမျိုးသားလွှတ်တော်ကိုယ်စားလှယ် ဦးလှဆွေ က ၁၄-၂-၂၀၁၂ ရက်နေ့ အမျိုးသားလွှတ်တော်မှာ ကျေးရွာများတွင် မိမိတို့ တစ်ပိုင်တစ်နိုင်မွေးမြူထားသော ဝက်၊ အမဲများအား ပေါ်၍ မိမိအိမ်ရဲ့ အလှူ၊ မင်္ဂလာဆောင်၊ အသုဘစသော သာရေး၊ နာရေးကိစ္စများ၌ ကျွေးမွေးရာတွင် စည်ပင်သာယာ သားသတ် လိုင်စင်ရသူအား (၁)ပိဿာလျင် (၃၀၀) ကျပ်မှ (၅၀၀) ကျပ်အထိ ဒဏ်ငွေပေးဆောင် ရခြင်းသည် ဥပဒေနှင့် ညီ/မညီ ကြယ်ပွင့်မပြမေးခွန်းအဖြစ် မေးခဲ့ပြီး ဖြစ်ပါတယ်။ ဒီလိုမေးတဲ့ အပိုင်းမှာ ကျေးရွာများမှာ သာရေး၊ နာရေး ကိစ္စတွင် ဝက်၊ အမဲ ပေါ်၍ ဧည့်ခံကျွေးမွေးရာမှာ စည်ပင်သာယာရေးသားသတ်လိုင်စင်ရသူများအား ဒဏ် ပေးဆောင်ရခြင်းသည် ဥပဒေနှင့် ညီ/မညီ ဆိုသည့်အချက်နှင့် စပ်လျဉ်းပြီးတော့ ပြည်ထောင်စုအဆင့် နယ်စပ်ရေးရာဝန်ကြီးဌာန ကွပ်ကဲမှုအောက်မှာရှိခဲ့စဉ်က၊ စည်ပင် သာယာရေးဦးစီးဌာနရှိခဲ့စဉ်က ၁၉၉၃ ခုနှစ်၊ စည်ပင်သာယာရေးအဖွဲ့များ ဥပဒေပုဒ်မ ၃၆။ အရ အများပြည်သူများ စားသုံးရန်အတွက် ကျွဲ၊ နွား၊ မြင်း၊ သိုး၊ ဆိတ်၊ ဝက် စသည့် ခြေလေးချောင်း သတ္တဝါများကို အသားပေါ်၍ အသားရောင်းချခွင့် လိုင်စင် ချထားပေးရာတွင် မည်သည့်အကြောင်းကြောင့် ဖြစ်စေ ကျွဲ၊ နွား၊ မြင်း၊ သိုး၊ ဆိတ်၊ ဝက် ခြေလေးချောင်း တိရိစ္ဆာန်များအား တရားမဝင် အသားပေါ်ခြင်းအတွက် သားသတ်လိုင်စင် များရရှိသူများအား ဥပဒေအရသော်လည်းကောင်း၊ ထုတ်ပြန်ထားသည့် စည်းမျဉ်း၊ စည်းကမ်းများအရ သော်လည်းကောင်း၊ ဒဏ်ငွေထပ်ရိုက်ခွင့် သို့မဟုတ် ဒဏ်ငွေတောင်းခံ ရယူခွင့်၊ အခွင့်အာဏာ အပ်နှင်းထားရှိခြင်း မရှိသဖြင့် ဒဏ်ကြေး ပေးဆောင်ရခြင်းသည် ဥပဒေနှင့် မကိုက်ညီကြောင်း ၂-၂-၂၀၁၂ ရက်နေ့မှာ ပြန်လည် ရှင်းလင်းဖြေကြားခဲ့ပြီး ဖြစ်ပါတယ်။ သို့ပါ၍ ကျေးရွာများမှာ သာရေး၊ နာရေး ကိစ္စမှာ ဝက်၊ အမဲ အသားများ ပေါ်ခြင်း ခွင့်ပြုနိုင်ရေးအတွက် ၁၉၉၃ ခုနှစ်၊ စည်ပင်သာယာရေးအဖွဲ့များ ဥပဒေတွင် ပြဋ္ဌာန်းထားခြင်း မရှိကြောင်း အမှန်တကယ် ရောင်းချရန် မဟုတ်ဘဲ၊ သာရေး၊နာရေး ကိစ္စများ အသုံးပြုရန် ဆောင်ရွက်ခြင်း ပြုလုပ်လိုပါက သက်ဆိုင်ရာအဖွဲ့မှ စိစစ်၍ ကော်မတီရဲ့ ခွင့်ပြုချက်နဲ့ ဆောင်ရွက်နိုင်ရေးကို ဖွဲ့စည်းပုံအခြေခံဥပဒေပုဒ်မ ၁၈၈ ၏ နောက်ဆက်တွဲ ဇယား -၂ တွင် ဥပဒေပြု စာရင်းအရ တိုင်းဒေသကြီးနဲ့ ပြည်နယ်အလိုက်ရေးဆွဲရန်ဖြစ်ပြီးတော့ သက်ဆိုင်ရာ လွှတ်တော်အသီးသီးက ဥပဒေပြဋ္ဌာန်းရေးဆွဲသင့် ပါကြောင်း ရှင်းလင်းဖြေကြား အပ်ပါတယ်။ မေးမြန်းချက် (ခ) ပါ ကိစ္စနှင့် စပ်လျဉ်း၍ ၂၀၁၂ ခုနှစ်၊ မတ်လ ၃၁ ရက်နေ့မှာ စည်ပင်သာယာရေးဦးစီးဌာနကို ဖျက်သိမ်းပြီး ကျေးလက်ဒေသဖွံ့ဖြိုးရေးဦးစီးဌာန ဖွဲ့စည်း ပေါ်ပေါက်ခဲ့ပါတယ်။ ဒီကျေးလက်ဒေသဖွံ့ဖြိုးရေးဦးစီးဌာနအနေနဲ့ ဖော်ပြပါကိစ္စရပ် များကို ကြီးကြပ်ဆောင်ရွက်ခြင်း မရှိပါကြောင်းနဲ့ သက်ဆိုင်ရာ တိုင်းဒေသကြီးနှင့် ပြည်နယ်အစိုးရ အဖွဲ့ များကသာ ကြီးကြပ်ဆောင်ရွက်လျက်ရှိပါကြောင်း ဖြေကြားအပ်ပါတယ်။ တိုင်းဒေသကြီးနှင့် ပြည်နယ်အစိုးရအဖွဲ့ အသီးသီးတို့မှ စည်ပင်သာယာရေး အဖွဲ့ရဲ့ ဥပဒေ ၅/၉၃ ကို ဖျက်သိမ်းနိုင်ရေးအတွက် သက်ဆိုင်ရာ အစိုးရအဖွဲ့များမှ စည်ပင်သာယာရေး ဥပဒေအသစ်ရေးဆွဲလျက်ရှိရာ ယခုကြုံတွေ့နေရသော အခက်အခဲများ မဖြစ်ပေါ်စေရေးအတွက် လိုအပ်သော အချက်အလက်များ ထည့်သွင်းရေးဆွဲသင့် ပါကြောင်း အကြံပြု တင်ပြအပ်ပါတယ် ခင်ဗျာ။ ဧရာဝတီတိုင်းဒေသကြီး၊ မဲဆန္ဒနယ်အမှတ်(၉)မှ အမျိုးသားလွှတ်တော် ကိုယ်စားလှယ် ဦးဝင်းသိန်း တင်ပြထားတဲ့မေးခွန်းအား ပြန်လည်ရှင်းလင်း ဖြေကြား သွားမှာ ဖြစ်ပါတယ်။ မေးခွန်းနဲ့ ပတ်သက်ပြီးတော့ ပန်းတနော်မြို့နယ် ပန်းတနော် - ဂုံမင်း - တောကျောင်းလမ်းမှာ အရှည် (၈)မိုင်(၃) ဖာလုံရှိပြီးတော့ ကျောက်လမ်းဟာ (၇)မိုင် (၅)ဖာလုံ ရှိပြီးတော့၊ မြေသားလမ်းဟာ (၆)ဖာလုံ ဖြစ်ပါတယ်။ ဂုံမင်း - တောကျောင်းလမ်းပိုင်းမှာ သစ်သားတံတား(၁)စင်း၊ အုတ်ခုံတံတား (၅)စင်း တည်ရှိသည့်အနက် ပြုပြင်ရန်လိုအပ်တဲ့အုတ်ခုံတံတား(၂)စင်းဖြစ်တဲ့ ငါးရစ်ချောင်း တံတားနှင့် ဦးဒီချောင်းတံတား တို့အား ကွန်ကရစ်ကြမ်းခင်းပြုပြင်ခြင်းနှင့် ညောင်နှစ်ပင် တံတားအား သစ်သားတံတားမှ ကွန်ကရစ်အဖြစ် တည်ဆောက်ခြင်းအတွက် ငွေကျပ် (၂၁.၉၆)သန်း ကုန်ကျမည်ဟု တွက်ချက် ရရှိပါတယ်။ ပန်းတနော်မြို့၊ ဂုံမင်း-တောကျောင်းလမ်းမှာ ကျေးရွာ(၃၆)ရွာရှိပြီးတော့ လူဦးရေ (၂၄၀၀၀)ကျော် ကို အကျိုးပြုလျက်ရှိပါတယ်။ လမ်းပေါ်မှာရှိတဲ့ ကြံ့ခိုင်မှုအားနည်းသော သစ်သားတံတားများကို ကွန်ကရစ်တံတားအဖြစ် အဆင့်မြှင့်တည်ဆောက်ရန်အတွက် ဦးဒီချောင်းတံတားပြုပြင်ရန် ကုန်ကျငွေကျပ် (၈.၅၉)သန်းကို ၂၀၁၃-၂၀၁၄ ခု ဘဏ္ဍာရေးနှစ် မြို့နယ်စည်ပင်သာယာရေး ရန်ပုံငွေ၌ လျာထားပြီးဖြစ်ကြောင်းနဲ့ ကျန်တံတား(၂)စင်း တည်ဆောက်ဖို့ ကုန်ကျငွေ(၁၃.၁)သန်းအား လာမယ့် (၅)နှစ် အမျိုးသားစီမံကိန်း ၂၀၁၃-၂၀၁၄ ဘဏ္ဍာရေးနှစ်မှာ နယ်စပ်ရေးရာဝန်ကြီးဌာန၊ ကျေးလက်ဒေသသဖွံ့ဖြိုးရေးရန်ပုံငွေမှာ ထည့်သွင်း လျာထားသွားမည် ဖြစ်ကြောင်း ရှင်းလင်းဖြေကြားအပ်ပါတယ်။ ဆက်လက်ပြီးတော့ ဧရာဝတီတိုင်းဒေသကြီး မဲဆန္ဒနယ် အမှတ်(၃) အမျိုးသား လွှတ်တော် ကိုယ်စားလှယ် ဦးဉာဏ်လင်း တင်ပြသည့်မေးခွန်းအား ပြန်လည် ရှင်းလင်း ဖြေကြားသွားမှာ ဖြစ်ပါတယ်။ မေးခွန်းမှာ ရေကြည်မြို့နယ်အတွင်းမှာ ချင်းကုန်း - ချောင်းဖျား - ငါးပိဆိပ် ကျောက်ချောလမ်းမကြီးကို ပြီးမြောက်ရေးအတွက် နိုင်ငံတော်ထောက်ပံ့ငွေဖြင့် တာဝန်ယူ ပေးရန် အစီအစဉ် ရှိ/မရှိမေးခွန်းဖြစ်ပါတယ်။ ရေကြည်မြို့နယ်အတွင်းမှာ ချင်းကုန်းချောင်းဖျား-ငါးပိဆိပ်လမ်းဟာ အရှည် (၅)မိုင်ရှိပြီးတော့ ကျေးရွာ(၈၀)ကျော်နဲ့၊ လူဦးရေ (၁၈၀၀၀)ကျော်ခန့်ကို အကျိုးပြု လျက်ရှိတာ ဖြစ်ပါတယ်။ ၂၀၀၆-၂၀၀ရ ဘဏ္ဍာရေးနှစ်နဲ့ ၂၀၁၀-၂၀၁၁ ဘဏ္ဍာရေးနှစ်တွေမှာ ကျောက်ချောလမ်း(၂)မိုင် ဆောင်ရွက်ပေးခဲ့ပြီးတော့၊ ကျန်အရှည် (၃)မိုင် မြေသားလမ်း ဖြစ်ပါတယ်။ ဆောင်ရွက်ရန် ကျန်တဲ့ လမ်းအရှည် (၃)မိုင်ကို ကျောက်ခင်းလမ်းခင်းပါက ခန့်မှန်း ကုန်ကျငွေ သန်း(၁၂၀)ခန့် ကုန်ကျမှာ ဖြစ်ပါတယ်။ အမျိုးသားလွှတ်တော် တတိယအကြိမ် ပုံမှန်အစည်းအဝေးမှာ အမျိုးသား လွှတ်တော်ကိုယ်စားလှယ်ကြီး ဦးဉာဏ်လင်းရဲ့ မေးမြန်းချက်အပေါ်မှာ ချင်းကုန်းချောင်းဖျား-ငါးပိဆိပ်ကျောက် ချောလမ်း(၁)မိုင်အား ကျောက်ခင်းရန် ကုန်ကျငွေ ကျပ်သန်း(၄၀)အား မြို့နယ်စည်ပင်သာယာရေးအဖွဲ့ ကျေးလက်ရန်ပုံငွေမှ ကျပ်(၂၀)သန်း၊ စည်ပင်သာယာရေး ဦးစီးဌာနမှ ထောက်ပံ့ငွေသန်း(၂၀)ဆောင်ရွက်ရန်ရှင်းလင်းခဲ့ပါတယ်။ ဒီ ၂၀၁၂ အတွင်းမှာ ၄င်း ရန်ပုံငွေ မရရှိသေးကြောင်းလည်း သိရှိရပါတယ်။ ဒါကြောင့် စည်ပင်သာယာရေးဦးစီးဌာနအနေနဲ့ကလည်းပဲ ပြီးခဲ့တဲ့ ၃၀-၃-၂၀၁၂ မှာ ကျေးလက်ဒေသဖွံ့ဖြိုးရေးဦးစီးဌာနအဖြစ် ပြောင်းလဲသွားတာဖြစ်တဲ့အတွက် ၂၀၁၂-၂၀၁၃ ထဲမှာ မူလရန်ပုံငွေ ခွင့်ပြုချက်မပါရှိသေးတဲ့အတွက် ကျန်ရစ်သွားတာဖြစ်ပြီးတော့ အဆိုပါ (၁)မိုင် ခင်းရန်လိုအပ်တဲ့ ထောက်ပံ့ရန်ပုံငွေ သန်း(၂၀)ကို ကျေးလက်ဒေသဖွံ့ဖြိုးရေး ဦးစီးဌာနမှ နေပြီးတော့ ယခု ၂၀၁၂-၂၀၁၃ ခုနှစ် ဘဏ္ဍာရေးနှစ် ဖြည့်စွက်ရန်ပုံငွေမှာ ပြောင်းလဲလျာထားပေးမှာ ဖြစ်ပါတယ်။ ဒါ့အပြင် ကျန်အရှည်(၂)မိုင် ကျောက်ခင်းလမ်းအတွက်လည်းပဲ ကျပ်ငွေ သန်း(၈၀)ကို လာမယ့် (၅) နှစ်စီမံကိန်း၊ နယ်စပ်ရေးရာဝန်ကြီးဌာနရဲ့ ကျေးလက်ဒေသ ဖွံ့ဖြိုးရေးရန်ပုံငွေမှာ ၂၀၁၃-၂၀၁၄ ဘဏ္ဍာရေးနှစ်မှာ ဆက်လက် လျာထားပါကြောင်း ရှင်းလင်း ဖြေကြားအပ်ပါတယ်။</speech>
<speech type="vicespeaker">RE ထည့်ရင် အဲဒါကို ကျွန်တော်တို့က ဘတ်ဂျက် စတော့ မယ်လေ၊ သေချာရှင်းလင်းချက်ကလေးနဲ့ ထည့်ပေးပါနော်။ ထည့်ပေးပါ။ ကျွန်တော်တို့ အဖြတ်ခံရမှာမို့လို့ပါ</speech>
<speech><agency id="93">ဗိုလ်ချုပ်ဇော်ဝင်း(ဒုတိယဝန်ကြီး၊ နယ်စပ်ရေးရာဝန်ကြီးဌာန)</agency>အဲဒါလေးက ကျန်သွားတဲ့ အခါကြတော့ ကျွန်တော်တို့ရဲ့ ကျေးလက်ဒေသဖွံ့ဖြိုးရေးထဲမှာ ဖြည့်စွက်ထဲမှာ ကျွန်တော်တို့ ---<agency id="93">ဗိုလ်ချုပ်ဇော်ဝင်း(ဒုတိယဝန်ကြီး၊ နယ်စပ်ရေးရာဝန်ကြီးဌာန)</agency>ဟုတ်ကဲ့ပါ။ ဟုတ်ပါတယ်။ ဟုတ်ပါတယ်။ ဆက်လက်ပြီးတော့ ပဲခူးတိုင်းဒေသကြီး၊ မင်းလှမြို့နယ် မဲဆန္ဒနယ် အမျိုးသားလွှတ်တော်ကိုယ်စားလှယ်ကြီး ဦးအောင်ချိုဦး၏ မေးခွန်းကို ဆက်လက် ဖြေကြားသွားမှာ ဖြစ်ပါတယ်။ မင်းလှမြို့နယ်၊ တောင်စလဲကုန်းကျေးရွာ ဆက်သွယ်ရေးလမ်းဟာ စစ်ကွင်းကျေးရွာ မှနေပြီးတော့ တောင်စလဲကုန်းကျေးရွာအထိ လက်ပံတန်းမြို့ နယ်စပ်အထိပေါ့။ လမ်းအရှည် (၁)မိုင်ဟာ မြေသားလမ်းဖြစ်ပြီး (၁၅x၁၀x၆) သစ်သားတံတား(၁)စင်း ပါဝင်ပြီးတော့မိုးရာသီမှာ သွားလာရေးခက်ခဲလျက် ရှိပါတယ်။ အဆိုပါလမ်းဟာ ပတ်ဝန်းကျင်ကျေးရွာ(၈)ရွာမှာရှိ လူဦးရေပေါင်း(၇၀၀၀)ကျော်ကို အကျိုးပြုလျက်ရှိတဲ့ လမ်းဖြစ်တဲ့အတွက် ဂဝံလမ်းအဖြစ် အဆင့်တိုးမြှင့်ရန် ကုန်ကျငွေ (၁၇)သန်းကို လာမယ့် (၅)နှစ် စီမံကိန်း ၂၀၁၄-၂၀၁၅ ခု ဘဏ္ဍာရေးနှစ် နယ်စပ်ရေးရာဝန်ကြီးဌာနရဲ့ ကျေးလက်ဒေသဖွံ့ဖြိုးရေးရန်ပုံငွေမှာ ထည့်သွင်း လျာထားသွားမှာဖြစ်ကြောင်း ဦးစွာ တင်ပြလိုပါတယ်။ ပေပင်တန်းကျေးရွာမှာရှိတဲ့ လမ်းဟာတော့ အရှည်(၁)မိုင်ရှိတဲ့ မြေသားလမ်း ဖြစ်ပြီးတော့ ရာသီမရွေး သွားလာနိုင်အောင်အတွက် ဂဝံခင်းမယ်ဆိုရင် ကျပ်ငွေ(၁၇)သန်းခန့် ကုန်ကျပါမယ်။ ဒီလမ်းအတွက်လည်းပဲ လာမယ့် ၂၀၁၄-၂၀၁၅ ကျေးလက်ဒေသဖွံ့ဖြိုးရေး ရန်ပုံငွေမှာ လျာထားမည်ဖြစ်ကြောင်း တင်ပြအပ်ပါတယ်။ လှည်းပြင်တင်ကျေးရွာမှ လယ်ဦးစုကျေးရွာ ဆက်သွယ်ရေးလမ်း (၂)မိုင် ၊ လက်ရှိတွင် ဂဝံလမ်း(၁)မိုင်နှင့် မြေသားလမ်း(၁)မိုင် ဖြစ်ပါတယ်။ ၂၀၁၂-၂၀၁၃ ခုနှစ် ဘဏ္ဍာရေးနှစ်မှာ ဂဝံ ပြုပြင်ခြင်းကို (၃)ဖာလုံ ဆောင်ရွက်ပြီးပြီဖြစ်တဲ့အတွက် ကျန်လမ်းအရှည် (၁)မိုင် (၅)ဖာလုံကို ဂဝံခင်းမယ်ဆိုရင် (၂၇.၆၂၅)သန်းနဲ့ (၂၀)ပေအရှည် ရေပြွန် (၂)စင်း အတွက် (၂.၂)သန်း စုစုပေါင်း (၂၉.၈၂၅) သန်း ကုန်ကျမည် ဖြစ်ပါတယ်။ အဆိုပါ လမ်းများဟာ ကျေးရွာ (၇)ရွာရှိ လူဦးရေ(၃၄၀၀)ကျော်ကို အကျိုးပြုတဲ့အတွက် လာမယ့် (၅)နှစ် အမျိုးသားစီမံကိန်းမှာ ၂၀၁၄-၂၀၁၅ ဘဏ္ဍာရေးနှစ် ကျေးလက်ဒေသဖွံ့ဖြိုးရေး ရန်ပုံငွေတွင် ထည့်သွင်းလျာထားပါကြောင်း တင်ပြအပ်ပါတယ်။ သင်တောရိုးကျေးရွာ အနောက်လမ်း၊ သင်တောရိုးကျေးရွာမှ တောင်ကြို့ကုန်း - သနာပိုလမ်းမကြီးသို့ ဆက်သွယ်တဲ့ မြေလမ်းအရှည် (၃)ဖာလုံရှိပြီးတော့ အဆိုပါ လမ်းဟာ လည်းပဲ ဒီကျေးရွာ(၅)ရွာ ၊ လူဦးရေ(၁၇၀၀)ကျော် အကျိုးပြုတဲ့အတွက် ရာသီမရွေး သွားလာ နိုင်ဖို့ အကျယ်(၁၀)ပေ ဂဝံလမ်းခင်းဖို့ အတွက်ကိုတော့ ယခု၂၀၁၃-၂၀၁၄ ဘဏ္ဍာရေးနှစ်မှာ မင်းလှမြို့နယ် စည်ပင်သာယာရေးအဖွဲ့ ကျေးလက်ရန်ပုံငွေကနေ (၅.၆)သန်း လျာထားပြီး ပါကြောင်း တင်ပြအပ်ပါတယ်။ သရော(ဂျီ)ကျေးရွာအုပ်စု၊ သရော(ဂျီ)ကျေးရွာနှင့် ရန်ကုန် - ပြည်လမ်းသို့ ဆက်သွယ်တဲ့လမ်းဟာ အရှည်(၁)မိုင် (၄)ဖာလုံ ဂဝံလမ်းဖြစ်ပြီးတော့ ကျေးရွာ(၅)ရွာ၊ လူဦးရ၃၂၀၀)ကျော်ကို အကျိုးပြုတဲ့လမ်းဖြစ်ပြီးတော့ (၄)ဖာလုံ ပျက်စီးနေပါတယ်။ ဒီပျက်စီးနေတဲ့ ဂဝံလမ်း ပြင်ဆင်ရေးအတွက်လည်းပဲ ကုန်ကျငွေ(၈.၅)သန်းကို ပဲခူးတိုင်းဒေသကြီး အစိုးရအဖွဲ့ရဲ့ ၂၀၁၂-၂၀၁၃ ဘဏ္ဍာရေးနှစ် ကျေးလက်ဒေသဖွံ့ဖြိုးရေး ရန်ပုံငွေကနေမှ (၂.၅)သန်းနဲ့ ပြည်သူထည့်ဝင်ငွေတို့ဖြင့် ပူးပေါင်းဆောင်ရွက်မည်ဖြစ်ကြောင်း ရှင်းလင်း ဖြေကြားအပ်ပါတယ်။ ဆက်လက်ပြီးတော့ ချင်းပြည်နယ်၊ မဲဆန္ဒနယ်အမှတ်(၈) အမျိုးသားလွှတ်တော် ကိုယ်စားလှယ်ကြီး ဦးဟာရှိန်းတွေ တင်ပြတဲ့မေးခွန်းအား ပြန်လည်ရှင်းလင်း ဖြေကြားသွားမှာ ဖြစ်ပါတယ်။ မေးခွန်းမှာမင်းတပ်မြို့ရဲ့ မြို့ပတ်လမ်းကို ကျောက်ခင်းခြင်းနဲ့ ကတ္တရာခင်းခြင်းအား နယ်စပ်ရေးရာဝန်ကြီးဌာနမှ ဆက်လက်၍ အကောင်အထည် ဖော်ဆောင်ရွက်နိုင်ခြင်း အစီအစဉ် ရှိ/မရှိ မေးခွန်းဖြစ်ပါတယ်။ ပထမပိုင်းဖြစ်တဲ့ မင်းတပ်မြို့ရဲ့ ကိုယ်စားလှယ်ကြီး ရှင်းပြသွားတဲ့ မင်းတပ်မြို့ရဲ့ မြို့ပတ်လမ်း(ဦးဝမ္မသူးမောင်လမ်း)ဟာ ကတ္တရာလမ်း (၁)မိုင်(၂)ဖာလုံ၊ ကျောက်လမ်း(၆)ဖာလုံ၊ စုစုပေါင်းအရှည် (၂)မိုင်ရှိပြီးတော့ ပြည်သူ့ဆောက်လုပ်ရေးရဲ့ လုပ်ငန်းပိုင်လမ်းဖြစ်ပါတယ်။ ဒီလမ်းနဲ့ပတ်သက်လို့ကတော့ ကျွန်တော်တို့သိရှိချက်အရ လာမယ့် ၂၀၁၃-၂၀၁၄ဘဏ္ဍာရေးနှစ် ထဲမှာ ချင်းပြည်နယ်အစိုးရအဖွဲ့ ကနေမှ ရန်ပုံငွေလျာထားပြီးဖြစ်တဲ့အတွက် ဆက်လက်အကောင် အထည်ဖော် သွားမည်ဖြစ်ကြောင်း ပြောကြားလိုပါတယ်။ ဒုတိယအဆင့်ဖြစ်တဲ့မင်းတပ်မြို့ရဲ့ မြို့ပတ်လမ်း(ဗိုလ်ကျော်ဦးလမ်း)ဟာ ကတ္တရာလမ်း အနေနဲ့ (၁)ဖာလုံ၊ ကျောက်လမ်းအနေနဲ့ (၃)ဖာလုံ၊ (၄)မိုင်နဲ့မြေလမ်း(၁)မိုင်(၆)ဖာလုံ၊ စုစုပေါင်း(၁)မိုင်(၅)ဖာလုံ အရှည်ရှိသော မြို့နယ်စည်ပင်သာယာရေးအဖွဲ့ပိုင် မြို့ပြလမ်း ဖြစ်ပါတယ်။ လမ်းပေါ်မှာ ရေပြွန်(၂)စင်း တည်ဆောက်ရန် လိုအပ်ပါတယ်။ အဆိုပါလမ်း (၁)မိုင်(၄)ဖာလုံကို (၁၀)ပေအကျယ် ကတ္တရာခင်းရန် ကျပ်ငွေသန်း(၉၀)နဲ့ ရေပြွန်(၂)စင်း တည်ဆောက်ရန် ကုန်ကျငွေ (၁.၉၂) သန်း စုစုပေါင်း (၉၁.၉၂) သန်း ကုန်ကျမှာ ဖြစ်ပါတယ်။ ဒီမြို့ပတ်လမ်း(ဗိုလ်ကျော်ဦးလမ်း) အရှည် (၁)မိုင်(၄)ဖာလုံ ကတ္တရာခင်းရန်နှင့် ရေပြွန်(၂)စင်းတည်ဆောက်ရန်အတွက် ကုန်ကျငွေ (၉၁.၉၂)သန်းအား နယ်စပ်ရေးရာဝန်ကြီးဌာန ကျေးလက်ဒေသဖွံ့ဖြိုးရေးရန်ပုံငွေ၊ အမျိုးသားစီမံကိန်း ၂၀၁၃-၂၀၁၄ ဘဏ္ဍာရေးနှစ် ဖြည့်စွက်ရန်ပုံငွေမှာ လျာထားဆောင်ရွက်သွားမည် ဖြစ်ကြောင်း ရှင်းလင်းဖြေကြား အပ်ပါတယ်။ နောက်ဆုံးမေးခွန်းဖြစ်တဲ့ တနင်္သာရီတိုင်းဒေသကြီး၊ မဲဆန္ဒနယ်အမှတ်(၅) အမျိုးသား လွှတ်တော်ကိုယ်စားလှယ်ကြီး ဦးမောင်စိန် တင်ပြတဲ့ မေးခွန်းကို ပြန်လည် ရှင်းလင်း ဖြေကြားသွားမှာ ဖြစ်ပါတယ်။ ရေဖြူမြို့နယ်အတွင်းမှာရှိတဲ့ ပုလဲကူ-ရေဖြူ-ကျောက်ထောင့်နတ်တွင်းကျေးရွာချင်းဆက် မြေနီလမ်းအား ကျောက်ချောလမ်း အဖြစ် ဆောင်ရွက်ပေးရန် အစီအစဉ် ရှိ/မရှိ မေးခွန်းဖြစ်ပါတယ်။ တနင်္သာရီတိုင်းဒေသကြီး၊ ရေဖြူမြို့နယ်၊ ပုလဲကူ - ရေဖြူ - ကျောက်ထောင့်-နတ်တွင်း လမ်းဟာ အရှည်အားဖြင့်(၆)မိုင် (၇)ဖာလုံရှိပြီးတော့ ကျေးရွာ(၃)ရွာနဲ့ လူဦးရေပေါင်း (၅၉၀၀)ကျော်ကို အကျိုးပြုတဲ့ လမ်းဖြစ်ပါတယ်။ အဆိုပါ ကျောက်ချောလမ်း (၅)ဖာလုံနဲ့ ပတ်သက်ပြီးတော့ ဆောင်ရွက်ပြီးဖြစ်တဲ့အတွက် ကျန်လမ်းအရှည် (၆)မိုင် (၂)ဖာလုံကို ကျောက်ခင်း ပါက ကျပ်ငွေ (၃၅၈.၇၅)သန်း ကုန်ကျမှာ ဖြစ်ပါတယ်။ အမျိုးသားလွှတ်တော် ကိုယ်စားလှယ်ကြီး မေးမြန်းလာတဲ့ ပုလဲကူ - ရေဖြူ - ကျောက်ထောင့်-နတ်တွင်း လမ်းနဲ့ စပ်လျဉ်း၍ ကျန်လမ်းဖြစ်တဲ့ (၆)မိုင်(၂)ဖာလုံကို ကျောက်ခင်းရန်အတွက် တနင်္သာရီတိုင်းဒေသကြီး အစိုးရအဖွဲ့ ရဲ့ ကျေးလက်ဒေသဖွံ့ဖြိုးရေး ရန်ပုံငွေနဲ့ ၂၀၁၃-၂၀၁၄ ဘဏ္ဍာရေးနှစ်မှာ ရန်ပုံငွေ လျာထားဆောင်ရွက်သွားမည် ဖြစ်ပါကြောင်း ရှင်းလင်းဖြေကြားအပ်ပါတယ်။ အားလုံးကို ကျေးဇူးတင်ပါတယ်။</speech>
</section>
<section value="Motion">	
<motion>
<title>ဦးဆန်းရယ်၊ ကယားပြည်နယ် မဲဆန္ဒနယ်အမှတ်(၅)၏ နိုင်ငံတော်အစိုးရမှ ဝေးလံခက်ခဲ၍ ဝန်ထမ်းလစာ(၂)ဆ ခံစားခွင့်ပြုသင့်သောဒေသ၊ မြို့နယ်များ မကျန်ရှိအောင် ထပ်မံလေ့လာ စိစစ်၍ အမှန်တကယ် ပေးသင့်သည့် မြို့နယ်များကို ဆက်လက်ခွင့်ပြုသင့်ကြောင်း ပြည်ထောင်စုအစိုးရအား တိုက်တွန်းကြောင်း အဆိုကို လွှတ်တော်ကိုယ်စားလှယ်များက ဆွေးနွေးခြင်း၊ ပြည်ထောင်စုအဆင့်အဖွဲ့အစည်းဝင်က ပြန်လည်ဖြေရှင်း ဆွေးနွေးခြင်းနှင့် အမျိုးသားလွှတ်တော်၏အဆုံးအဖြတ်ရယူခြင်း</title>
<speech type="vicespeaker">ဆက်လက်ပြီး အစီအစဉ်အရ ဆက်လက်ဆောင်ရွက်သွားမှာ ဖြစ်ပါတယ်။အမျိုးသားလွှတ်တော် ကိုယ်စားလှယ်များ ခင်ဗျား။ ကယားပြည်နယ် မဲဆန္ဒနယ် အမှတ်(၅)မှ ဦးဆန်းရယ် တင်သွင်းထားသည့် နိုင်ငံတော်အစိုးရမှ ဝေးလံခက်ခဲ၍ ဝန်ထမ်း လစာ(၂)ဆ ခံစားခွင့်ပြု သင့်သောဒေသ၊ မြို့နယ်များ မကျန်ရှိအောင် ထပ်မံလေ့လာစိစစ်၍ အမှန်တကယ် ပေးသင့်သည့် မြို့နယ်များကို ဆက်လက်ခွင့်ပြု သင့်ကြောင်း ပြည်ထောင်စု အစိုးရအား တိုက်တွန်းကြောင်း အဆိုကို ဆွေးနွေးဖို့ လွှတ်တော်ကိုယ်စားလှယ် (၈) ဦး က အမည်စာရင်း တင်သွင်းထားပါတယ်။ ပထမဦးစွာ ဧရာဝတီတိုင်းဒေသကြီး မဲဆန္ဒနယ်အမှတ်(၁၂)မှ ဦးလှိုင်ဦး ဆွေးနွေး နိုင်ပါပြီ</speech>
<speech><mp id="168">ဦးလှိုင်ဦး၊ ဧရာဝတီတိုင်းဒေသကြီး မဲဆန္ဒနယ်အမှတ်(၁၂)</mp>လေးစားအပ်ပါ သော အမျိုးသားလွှတ်တော် ဒုတိယဥက္ကဋ္ဌကြီးခင်ဗျား။ ဥက္ကဋ္ဌကြီးနဲ့တကွ အမျိုးသားလွှတ်တော် ကိုယ်စားလှယ်များ၊ ကြွရောက်လာသော ပြည်ထောင်စုအဆင့် ဒုတိယဝန်ကြီးများ အားလုံး ကိုယ်စိတ်နှစ်ဖြာကျန်းမာချမ်းသာကြပါစေကြောင်း ဆုတောင်းမေတ္တာပို့သရင်း နှုတ်ခွန်းဆက်သ ဂါရဝပြုအပ်ပါတယ်။ ကျွန်တော်ကတော့ ဧရာဝတီတိုင်းဒေသကြီး မဲဆန္ဒနယ် အမှတ်(၁၂) လပွတ္တာခရိုင်မှ အမျိုးသားလွှတ်တော်ကိုယ်စားလှယ် ဦးလှိုင်ဦး ဖြစ်ပါတယ်။ ကျွန်တော့်အနေနဲ့ ပထမအကြိမ်အမျိုးသားလွှတ်တော် ပဉ္စမပုံမှန်အစည်းအဝေး ပထမနေ့တွင် ကယားပြည်နယ် မဲဆန္ဒနယ် အမှတ်(၅)မှ အမျိုးသားလွှတ်တော်ကိုယ်စားလှယ် ဦးဆန်းရယ် အဆိုတင်သွင်းတဲ့ နိုင်ငံတော်အစိုးရမှ ဝေးလံခက်ခဲ၍ ဝန်ထမ်းလစာ(၂)ဆ ခံစားခွင့်ပြုသင့်သော ဒေသ၊ မြို့နယ်များ မကျန်ရှိအောင် ထပ်မံလေ့လာစိစစ်၍ အမှန်တကယ် ပေးသင့်သည့် မြို့နယ်များကို ဆက်လက်ခွင့်ပြုသင့်ကြောင်း အဆိုကို ထောက်ခံဆွေးနွေးတင်ပြ သွားမှာဖြစ်ပါတယ်။ အဆိုရှင် ဦးဆန်းရယ် ဟာ ကယားတိုင်းရင်းသားတစ်ဦးဖြစ်တဲ့အပြင် ပညာရေး ဝန်ထမ်းအဖြစ် ကယားပြည်နယ်တွင် တာဝန်ထမ်းဆောင်ခဲ့စဉ်က ဝေးလံခေါင်သီ ဒေသများ တွင် တာဝန်ထမ်းဆောင်ရသည့် ဝန်ထမ်းများ တွေ့ကြုံခံစားရလေ့ရှိတဲ့ လမ်းပန်းဆက်သွယ်မှု အခက်အခဲများ၊ အနေဆင်းရဲ အစားဆင်းရဲနှင့် ငှက်ဖျားရောဂါကဲ့သို့ ရောဂါဘယဒဏ် ခံစားရသည့် ကျန်းမာရေးဆိုင်ရာအခက်အခဲများ စတဲ့အခက်အခဲမျိုးစုံ တွေ့ကြုံခံစားခဲ့ရပြီး ကိုယ်ချင်းစာနာစိတ်၊ စိတ်ရင်းအမှန်နဲ့ အဆိုတင်သွင်းခြင်းဖြစ်ကြောင်း လေ့လာသိရှိရပါတယ်။ ဒါ့အပြင် ဦးဆန်းရယ် ဟာ အမျိုးသားလွှတ်တော် တိုင်းရင်းသားရေးရာကော်မတီဝင် တစ်ဦးဖြစ်ပြီး ပြည်သူ့လွှတ်တော်တိုင်းရင်းသားရေးရာနှင့် ပြည်တွင်းငြိမ်းချမ်းရေးဖော်ဆောင်မှု ကော်မတီနှင့် ပူးပေါင်း၍ တိုင်းရင်းသားရေးရာကိစ္စများ မြှင့်တင်နိုင်ရေးအတွက် တိုင်းဒေသကြီး (၇)ခုနှင့် ပြည်နယ်(၇)ခုသို့ ကွင်းဆင်းလေ့လာရေးခရီးစဉ်တွင်လည်း အဖွဲ့ဝင်တစ်ဦး အဖြစ် လိုက်ပါခဲ့သူ တစ်ဦးဖြစ်ပါတယ်။ အဆိုပါ ခရီးစဉ်အတွင်း ဒေသခံတိုင်းရင်းသား ပြည်သူများ တိုင်းရင်းသားစာပေနှင့် ယဉ်ကျေးမှုအဖွဲ့အစည်းများနှင့် မြို့မိမြို့ဖများ၏ ဆွေးနွေးတင်ပြချက် များထဲမှ လေ့လာဆန်းစစ် သုံးသပ်မိသည့်အချက် တစ်ချက် ဖြစ်သော နိုင်ငံတော်အစိုးရမှ ဝေးလံခက်ခဲ၍ ဝန်ထမ်းလစာ(၂)ဆ ခံစားခွင့်ပြုသင့်သောဒေသ၊ မြို့နယ်များ မကျန်ရှိအောင် ထပ်မံလေ့လာစိစစ်၍ အမှန်တကယ် ပေးသင့်သည့် မြို့နယ်များကို ဆက်လက်ခွင့်ပြုသင့်ကြောင်း ဆိုတဲ့အချက်ကိုလည်း ဒေသခံတိုင်းရင်းသား ပြည်သူများနှင့် ဝန်ထမ်းများ ကိုယ်စား ဦးဆန်းရယ် က အဆိုပြု တင်ပြသွားခြင်းဖြစ်ကြောင်းကိုလည်း လေ့လာသိရှိရ ပါတယ်ခင်ဗျား။ အဆိုနဲ့ ဆက်နွယ်ပြီး ကျွန်တော့်အနေနဲ့ ထပ်မံဖြည့်စွက်တင်ပြလိုတာကတော့ ကျွန်တော့်ရဲ့ မဲဆန္ဒနယ်ထဲမှာ ပါဝင်တဲ့ လပွတ္တာမြို့နယ်၊ ပြင်စလူမြို့နယ်ခွဲတွင် တာဝန် ထမ်းဆောင်နေကြရတဲ့ ဝန်ထမ်းများနဲ့ ပတ်သက်တဲ့ အခြေအနေမှန်များ တွေ့ကြုံနေရတဲ့ အခက်အခဲများကို တင်ပြလိုခြင်း ဖြစ်ပါတယ်။ ကျွန်တော်တို့ နိုင်ငံသားအားလုံး သိရှိပြီး ဖြစ်တဲ့ အတိုင်း ၂၀၀၈ ခုနှစ်၊ မေလ (၂)ရက်နေ့မှာ နာဂစ်မုန်တိုင်းဆိုတဲ့ ပြင်းထန် ဆိုးရွားလှတဲ့ သဘာဝ ဘေးအန္တရာယ်ကြီးတစ်ခုကို ဧရာဝတီတိုင်းနဲ့ ရန်ကုန်တိုင်းရှိ မြို့နယ်အချို့မှ တိုင်းရင်းသား ပြည်သူတွေ တွေ့ကြုံခံစားခဲ့ကြရပါတယ်။ မုန်တိုင်းဒဏ်ခံမြို့နယ်များထဲတွင်လည်း လပွတ္တာမြို့နယ်ဟာ နာဂစ်မုန်တိုင်းဒီရေဒဏ်ကို အပြင်းထန်ဆုံး၊ အထိခိုက်ဆုံး တွေ့ကြုံ ခံစားခဲ့ရပါတယ်။ လပွတ္တာတစ်မြို့နယ်ထဲအနေနဲ့ သေဆုံး၊ ပျောက်ဆုံးသူ လူဦးရေ တစ်သိန်း ခန့် ရှိမယ်လို့ ထင်ပါတယ်။ လပွတ္တာမြို့နယ်ရဲ့ တောင်ဘက်ပိုင်းပင်လယ်နဲ့ ထိစပ်နေတဲ့ ပြင်စလူမြို့နယ်ခွဲကတော့ ထိခိုက်ခံစားရမှု၊ ပျက်စီးဆုံးရှုံးမှု ရာနှုန်းပြည့်ခံစားခဲ့ရတဲ့ မြို့နယ်ခွဲ ဖြစ်ပါတယ်။ ဥပမာအနေနဲ့ တင်ပြရရင် မိသားစုအလိုက် တစ်ဆွေလုံး၊ တစ်မျိုးလုံးနီးပါး သေဆုံး ခဲ့ကြရတဲ့ ဒေသခံမိဘပြည်သူများ၊ မိသားစုဝင်များပါမကျန် အသက်ဆုံးရှုံးခဲ့ကြရတဲ့ ဝန်ထမ်းများအပြင် ရှိ ရှိသမျှ ပိုင်ဆိုင်မှုအားလုံး ပျက်သုဉ်းပြီး ကုန်းကောက်စရာမရှိအောင် အတိ ဒုက္ခရောက်ခဲ့ကြတဲ့ အသက်မသေ ကျန်ရစ်ခဲ့ကြတဲ့ မိဘပြည်သူများ စသဖြင့် ဒုက္ခပင်လယ်ဝေခဲ့ ရပါတယ်။ အသက်မသေဘဲ ကျန်ရစ်ခဲ့ကြတဲ့ တိုင်းရင်းသားပြည်သူတွေအနေနဲ့လည်း ဆယ်စုနှစ်များစွာ အားထုတ်ကြိုးပမ်း ဆောင်ရွက်မယ်ဆိုရင်တောင် ကူညီကယ်ဆယ်မယ့်သူ မပေါ်ခဲ့ရင်၊ မရှိခဲ့ရင် စားဝတ်နေရေးကအစ၊ လူမှုစီးပွားဘဝ ဒုက္ခအဝဝကို ဆက်လက်ကြုံ တွေ့ရ မယ့်အခြေအနေမျိုးဖြစ်ပါတယ်။ ပြည်သူထဲက ပြည်သူတွေဖြစ်တဲ့ ဝန်ထမ်းများဟာလည်း ဒုက္ခ ခံစားခဲ့ရတာ မျက်မြင်ကိုယ်တွေ့ ဖြစ်ပါတယ်။ အိမ်ထောင်ကျကာစ ဇနီးမောင်နှံ ဖြစ်ပြီး မိသားစုဝင်ရော ကိုယ်တိုင်ပါ အသက်ဆုံးရှုံးခဲ့ရတဲ့ သတင်းတပ်ဖွဲ့တာဝန်ခံ ဝန်ထမ်းမိသားစု၊ ကိုယ်တိုင်မှာ လပွတ္တာမြို့နယ် အစည်းအဝေးသို့ တက်ရောက်နေရလို့ အသက်သေဆုံးတဲ့ စာရင်းမှာ မပါသော်လည်း ကျန်ရစ်တဲ့ ဇနီးမယားနဲ့သား၊ မိခင်ဖြစ်သူတို့ပါ အသက်ဆုံးရှုံးခဲ့ရတဲ့ အထွေထွေအုပ်ချုပ်ရေး ဦးစီးဌာန မြို့နယ်ခွဲအုပ်ချုပ်ရေးမှူးမိသားစု၊ မိမိကိုယ်တိုင်နဲ့ မိသားစုများပါ အသက်ဆုံးရှုံးခဲ့ရတဲ့ အထွေထွေအုပ်ချုပ်ရေးဦးစီးဌာန ရုံးဝန်ထမ်းမိသားစုများ၊ ပညာရေး၊ ကျန်းမာရေး၊ စိုက်ပျိုးရေး၊ မြေစာရင်း၊ ရဲတပ်ဖွဲ့ဝင် အစရှိတဲ့ ဝန်ထမ်းမိသားစုများဟာလည်း သေဆုံးကြရ၊ အတိဒုက္ခ ရောက်ခဲ့ကြရပါတယ်။ အဲဒီကာလ ၂၀၀၈ ခုနှစ်မှာ နိုင်ငံတော်ကို တာဝန်ယူခဲ့ ကြတဲ့ နိုင်ငံတော် အေးချမ်းသာယာရေးနဲ့ ဖွံ့ဖြိုးရေးကောင်စီ ဥက္ကဋ္ဌ အမှူးပြုသော ကောင်စီဝင်များ၊ တပ်မတော် အရာရှိကြီးများ၊ ဝန်ကြီးချုပ်အမှူးပြုတဲ့ အစိုးရအဖွဲ့ဝင်များ၊ တပ်မတော်မှ အရာရှိ၊ အရာခံ၊ အကြပ် စစ်သည်များ၊ တိုင်း၊ ခရိုင်၊ မြို့နယ် တာဝန်ရှိပုဂ္ဂိုလ်များ၊ INGO၊ NGO အဖွဲ့များ၊ မြောင်းမြမြို့နယ်နဲ့ တစ်နိုင်ငံလုံးက စေတနာရှင် အလှူရှင်များ၊ တိုင်းရင်းသားလုပ်ငန်းရှင်များပိုင် ကုမ္ပဏီများဖြစ်ကြတဲ့ ဧရာရွှေဝါ၊ မက်(စ်) မြန်မာ၊ ဝါဝါဝင်း၊ ဇေကမ္ဘာ၊ TZTMI A1၊ မိုးကြယ်စင်နဲ့ မြတ်နိုးသူ အစရှိတဲ့ ကုမ္ပဏီများမှ ကုမ္ပဏီပိုင်ရှင်နဲ့ တာဝန်ရှိ ဝန်ထမ်းများရဲ့ ဝိုင်းဝန်းကူညီ စောင့်ရှောက်မှု၊ ဘက်စုံထောင့်စုံက ပံ့ပိုးကူညီမှုများကြောင့် အတိုင်းအတာ တစ်ခု အထိ တစ်ခဏတာကာလ အတွင်း ကျွန်တော်တို့မြို့နယ်မှာ သက်သာရာ ရခဲ့တာ ဖြစ်ပါတယ်။ အဲဒီကျေးဇူးတရားတွေကိုလည်း ကျွန်တော်နှင့်တကွ ဒေသခံ ပြည်သူတစ်ရပ်လုံးက အစဉ်ထာဝရ ကျေးဇူးတင်အမှတ်ရနေပါကြောင်း ဒုတိယဥက္ကဋ္ဌကြီးမှတစ်ဆင့် တင်ပြပါရစေ ခင်ဗျား။ အဓိကအချက်အနေနဲ့ တင်ပြလိုတာကတော့ လပွတ္တာမြို့နယ် ပြင်စလူမြို့နယ်ခွဲရှိ ဝန်ထမ်းများအနေနဲ့ ပြက္ခဒိန်နှစ်တစ်နှစ်အတွင်း အနည်းဆုံး(၆)လခန့် သဘာဝဘေးမုန်တိုင်း အန္တရာယ်ကို တွေးပြီး ပူပန်သောကများစွာနဲ့ တာဝန်ထမ်းဆောင်နေကြရသူများ ဖြစ်ပါတယ်။ တစ်ခါကြုံ ဘူးပြီဖြစ်လို့ နောက်ထပ်တစ်ခါ နာဂစ်လို အဖြစ်ဆိုးမျိုး တွေ့ကြုံခံစားကြရမှာကို တွေးပြီး ကြောက်လန့်နေရတဲ့ ဒုက္ခတွေကိုလည်း ထည့်သွင်းစဉ်းစားပေးသင့်ပါတယ်။ မြို့နယ်ခွဲ အတွင်း တာဝန်အရ ခရီးသွားလာကြရာတွင်လည်း ရေလမ်းခရီးများ ဖြစ်တာကြောင့် သွားရေး လာရေးဒုက္ခ၊ အနေဆင်းရဲ၊ အစားဆင်းရဲ ဒုက္ခများစွာလည်း ဝန်ထမ်းများအနေနဲ့ တွေ့ကြုံခံစား ရပါတယ်။ တင်ပြပါအကြောင်းတရားများကြောင့် ပြင်စလူမြို့နယ်ခွဲမှာ တာဝန်ထမ်းဆောင် နေကြရတဲ့ ဝန်ထမ်းများမှ��လည်း ထပ်မံလေ့လာစိစစ်သင့်ကြောင်း ဒုတိယဥက္ကဋ္ဌကြီးမှတစ်ဆင့် တိုက်တွန်းတင်ပြအပ်ပါတယ် ခင်ဗျား။ ဒါကြောင့် ကျွန်တော့်အနေနဲ့ ကယားပြည်နယ်မဲဆန္ဒနယ်အမှတ်(၅) အမျိုးသား လွှတ်တော်ကိုယ်စားလှယ် ဦးဆန်းရယ် တင်သွင်းတဲ့ နိုင်ငံတော်အစိုးရမှ ဝေးလံခက်ခဲ၍ ဝန်ထမ်းလစာ(၂)ဆ ခံစားခွင့်ပြု သင့်သောဒေသ၊ မြို့နယ်များ မကျန်ရှိအောင် ထပ်မံလေ့လာ စိစစ်၍ အမှန်တကယ်ပေးသင့်သည့် မြို့နယ်များကို ဆက်လက် ခွင့်ပြုသင့်ကြောင်း အဆိုကို လှိုက်လှိုက်လှဲလှဲထောက်ခံပါကြောင်း တင်ပြရင်း နိဂုံးချုပ်အပ်ပါတယ် ခင်ဗျား။ အားလုံးကိုကျေးဇူးတင်ပါတယ်။</speech>
<speech type="vicespeaker">ဆက်လက်ပြီး စစ်ကိုင်းတိုင်းဒေသကြီး မဲဆန္ဒနယ်အမှတ် (၉) မှ ဦးသိန်းဝင်း ဆွေးနွေးနိုင်ပါပြီ</speech>
<speech><mp id="57">ဦးသိန်းဝင်း၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၉)</mp>လေးစားအပ် ပါသော အမျိုးသားလွှတ်တော် ဒုတိယဥက္ကဋ္ဌကြီးနှင့် အမျိုးသားလွှတ်တော် ကိုယ်စားလှယ်များ၊ ဖိတ်ကြား၍ တက်ရောက်လာသော ပြည်ထောင်စုဝန်ကြီးနှင့်တကွ ကိုယ်စားလှယ်တော်ကြီးများ မင်္ဂလာအပေါင်းနှင့် ခညောင်းကြပါစေလို့ ဆုတောင်းမေတ္တာ ပို့သအပ်ပါတယ်။ ကျွန်တော် ကတော့ စစ်ကိုင်းတိုင်းဒေသကြီး မဲဆန္ဒနယ်အမှတ်(၉) မှ အမျိုးသားလွှတ်တော် ကိုယ်စားလှယ် ဦးသိန်းဝင်း ဖြစ်ပါတယ်။ ကယားပြည်နယ် မဲဆန္ဒနယ်အမှတ်(၅) ဦးဆန်းရယ် တင်သွင်းတဲ့ နိုင်ငံတော်အစိုးရမှ ဝေးလံခက်ခဲ၍ ဝန်ထမ်းလစာ နှစ်ဆ ခံစားခွင့်ပြု သင့်သောဒေသ၊ မြို့နယ်များ မကျန်ရှိအောင် ထပ်မံလေ့လာစိစစ်၍ အမှန်တကယ် ပေးသင့်သည့်မြို့နယ်များကို ဆက်လက် ခွင့်ပြု သင့်ကြောင်း ပြည်ထောင်စုအစိုးရအား တိုက်တွန်းကြောင်းအဆိုကို ထောက်ခံ ဆွေးနွေးသွားမှာ ဖြစ်ပါတယ်။ ထောက်ခံဆွေးနွေးတဲ့နေရာမှာ ကျွန်တော်တို့ဒီအဆိုပါအတိုင်း ထပ်မံလေ့လာစိစစ်၍ ဆိုတဲ့အပိုင်းကို ကျွန်တော် အပိုင်း(၃) ပိုင်း ခွဲပြီးတော့မှ ဆွေးနွေးသွားမှာ ဖြစ်ပါတယ်။ အဲဒီတော့ ကျွန်တော် ဆွေးနွေးမယ့်အပိုင်းက လစာနှစ်ဆတစ်ပြေးညီပေးတဲ့ကိစ္စဟာ ဆီလျော်မှုရှိရဲ့ လားဆိုတဲ့ အချက်တစ်ချက် ဖြစ်ပါတယ်။ နောက်တစ်ချက်က ဒီလစာ နှစ်ဆ ကိစ္စဟာ ဝန်ထမ်းရေးရာကိစ္စဖြစ်တဲ့ ပင်စင်အကျိုးခံစားခွင့်နှင့် ပျမ်းမျှလစာတွေ အပေါ်မှာ ဘယ်လို သက်ရောက်မှု ရှိမလဲဆိုတဲ့ စဉ်းစားဖို့ ဖြစ်ပါတယ်။ နောက်တစ်ချက်က ပါသင့် ပါထိုက်တဲ့ မြို့နယ်တွေ ပါရဲ့ လား ဆိုတဲ့ဟာကို ပြန်လည်လေ့လာစိစစ်ဖို့ ဖြစ်ပါတယ်။ နောက်ဆုံးတစ်ချက်ကတော့ ဒီဒေသတွေမှာ တာဝန်ထမ်းဆောင်မယ့် ဝန်ထမ်းကို နှစ် ဘယ်လောက် သတ်မှတ်ပေးမလဲဆိုတဲ့ သတ်မှတ်ချက်တွေ ပြန်လည်စဉ်းစားဖို့ ဖြစ်ပါတယ်။ အဲဒီတော့35 ခက်ခဲတယ်ဆိုတဲ့အပိုင်းကို ကြည့်မယ်ဆိုရင် ကျွန်တော်တို့ ခြေလျင်လျှောက်ပြီးတော့မှ သွားရတဲ့ဒေသတွေရှိတယ်။ ဆိုင်ကယ်လမ်းတောင် မပေါက်တဲ့ သွားလာရတဲ့ဒေသတွေ ရှိတယ်။ ယာဉ်အမျိုးမျိုး တစ်မျိုးမျိုးကို သွားလာပြီးတော့မှ ပြောင်းရွှေ့ ကြရတဲ့ ဝန်ထမ်းတွေ ရှိတယ်။ အဲဒီတော့ အဲဒီဝန်ထမ်းတွေထဲမှာ ကျွန်တော်တို့က လစာ(၂)ဆ တစ်ပြေးညီ သတ်မှတ်ခြင်းဟာ ဆီလျော်မှု ရှိ/မရှိဆိုတာ ပြန်လည်စဉ်းစားဖို့တော့ လိုမယ်လို့ ထင်ပါတယ်။ ဥပမာ သာဓကအားဖြင့် ကြည့်မယ်ဆိုလို့ရှိရင် ကျွန်တော်တို့က ဝေးလံခက်ခဲတဲ့ ဒေသကို ဝန်ထမ်းတွေ အခက်အခဲမရှိ၊ သွားရေးလာရေး အားလုံးအဆင်ပြေအောင် ကွန်တော်တို့ ဖြည့်ဆည်းပေးတဲ့နေရာမှာ မူလရည်ရွယ်ချက်အတိုင်း ကျွန်တော်တို့ ပြီးမြောက်အောင် ဆောင်ရွက်နိုင်ရဲ့ လားဆိုတဲ့ အဖြေကိုလည်း စဉ်းစားဖို့ လိုပါမယ်။ ဥပမာ သာဓကအားဖြင့် ပြရမယ်ဆိုလို့ရှိရင် ခန္တီးမြို့နယ်သည် လစာ(၂)ဆ၊ လေရှီး၊ လဟယ် သည်လည်း လစာ(၂)ဆ အဲဒီတော့ ခန္တီးနဲ့လေရှီး၊ လဟယ်သည် ဘယ်ဟာ ခက်ခဲသလဲ။ ဒါကိုလည်း ပြန်လည်စဉ်းစားဖို့တော့ လိုမယ်လို့ ယူဆပါတယ်။ ဥပမာ သာဓကအားဖြင့် တစ်ခု ကြည့်မယ်ဆိုလို့ရှိရင် ဖောင်းပြင်မြို့နယ်သည် လစာ(၂)ဆ ရတယ်။ အဲဒီတော့ ဖောင်းပြင်မြို့နယ်က ပုဂ္ဂိုလ်တစ်ယောက်က မော်လိုက်၊ ဖောင်းပြင်နှင့်ကပ်လျက် ကျေးရွာတစ်ရွာမှာ တာဝန်ထမ်းဆောင်တဲ့ အခါကျတော့ မော်လိုက်သည် လစာနှစ်ဆရတဲ့မြို့နယ်ထဲ မပါတဲ့အတွက် သူသည် လစာ (၂)ဆ မရပါ။ ဒါကိုလည်း ပြန်လည်စဉ်းစားပေးဖို့ လိုမယ်လို့ ကျွန်တော် ထင်ပါတယ်။ အဲဒီတော့ ဒုတိယအချက် အနေနဲ့ကတော့ လစာ(၂)ဆ ရတဲ့ဒေသတွေမှာ တာဝန် ထမ်းဆောင်တဲ့ပုဂ္ဂိုလ်တွေဟာ ကျွန်တော်တို့ ဒေသအသီးသီးကနေပြီးတော့ ပြောင်းရွှေ့ တာဝန် ထမ်းဆောင်တဲ့ ဝန်ထမ်းတွေ ပါသလိုပဲ၊ ဒေသခံဝန်ထမ်းတွေလည်း အများကြီးပါမှာ ဖြစ်ပါတယ်။ အဲဒီတော့ ဒီဝန်ထမ်းတွေဟာ လစာ (၂)ဆရတဲ့အတွက် လုပ်သက်ပြည့်လို့ ပင်စင် ယူရမယ့်အချိန်စေ့ရောက်လို့၊ သူ ပင်စင်ယူရမယ်ဆိုရင် လစာ(၂)ဆနဲ့ နောက်ဆုံးထုတ်လစာကို တွက်မယ်ဆိုရင် သူသည် ပင်စင်ပေါ်မှာ (၂)ဆရသွားပါလိမ့်မယ်။ ဒါသည်လည်း ပြန်လည် စဉ်းစားဖို့တော့ လိုမယ်ဖြစ်ပါတယ်။</speech>
<speech type="vicespeaker">အဲဒါကတော့ အဆိုရှင်ဆွေးနွေးတာနဲ့မဆိုင်ဘူးထင်တယ်။ ဒါ သီးသန့် ဒီနှစ်ဆရတဲ့သူက ပင်စင်ခံစားခွင့် ရှိ/မရှိ သပ်သပ် ဘဏ္ဍာရေးဌာနကို မေးမြန်းရင်လည်း မေးမြန်းဖို့ ကိုယ်စားလှယ်ကြီးအနေနဲ့ ဆွေးနွေးသင့်တယ်။ ဒါကတော့ ဒီ(၂)ဆရတဲ့အထဲမှာ ကျန်တဲ့���ြို့နယ်တွေ မကျန်ရအောင် သူ့ရဲ့ အဆိုရှင်က အမှန်တကယ်ပေးသင့်တဲ့ မြို့နယ်တွေကို ဆက်လက် ပေးသင့်/မသင့်ကို ဒါလေးကို အဆိုရှင် တင်သွင်းတာတော့ ဒါလေးပါပဲ၊ ကျန်တဲ့ ခုနက ကိုယ်စားလှယ်ကြီးဆွေးနွေးတဲ့ တစ်ပြေးညီကိစ္စလည်း ဒီထဲမှာမပါပါဘူး။ တစ်ပြေးညီ ကလည်း နိုင်ငံတော်ကလိုအပ်ရင်သူလုပ်ပါလိမ့်မယ်။ ဒီအဆိုနဲ့ ပတ်သက်တဲ့ဟာလေးပဲ တင်ပြ ပေးပါ</speech>
<speech><mp id="57">ဦးသိန်းဝင်း၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၉)</mp>ဟုတ်ကဲ့ပါ။ မူလတုန်းက ကျွန်တော်တို့လစာ(၂)ဆလို့ တွက်တဲ့နေရာမှာ ထောက်ပံ့ကြေးကို နှစ်ဆလုပ်ပြီးတော့မှ ယူခဲ့တဲ့အတွက် အချို့သောဝန်ထမ်းတွေက ပြန်သွင်းခဲ့ရတဲ့ လက္ခဏာတွေရှိလို့ ဒါလေးကို ပြန်လည် သတ်မှတ်ပေးနိုင်တဲ့ဟာ စဉ်းစားနိုင်အောင်လို့ ကျွန်တော် ဖြည့်စွက် ဆွေးနွေးတင်ပြခြင်းပဲ ဖြစ်ပါတယ်။ အဲဒီတော့ ပါသင့်ပါထိုက်တဲ့ဒေသများ ပါရဲ့ လား ဆိုတဲ့ဟာကို ပြန်လည် သုံးသပ်မယ်ဆိုလို့ရှိရင် ကျွန်တော်တို့ စစ်ကိုင်းတိုင်းမှာ ခက်ခဲတဲ့ဒေသတွေကို ပြန်ပြီးတော့ ကြည့်မယ်ဆိုရင် ကျွန်တော်တို့ မရဏတောင်ကြားဆိုပြီး ဟိုခေတ်တုန်းကတည်းက နာမည်ကြီးခဲ့တဲ့ ကျွန်တော်တို့ ကဘော်ဒေသ၊ ဒီနေ့ ကျွန်တော်တို့ လစာ(၂)ဆ ရတဲ့ဒေသ ဒီအပိုင်းမှာ မပါပါဘူး။ အဲဒီတော့ ဒီကဘော်ဒေသ၊ အထက်ပိုင်းဒေသတွေဟာလည်း အများကြီး ခက်ခဲတဲ့ဒေသပိုင်းမှာ လည်းပါ ပါတယ်။ နောက်တစ်ခုက ကျွန်တော်တို့ ပင်လည်ဘူးဒေသက လစာ(၂)ဆထဲမှာ ပါပြီးတော့မှ ဗန်းမောက်လစာ (၂)ဆထဲမှာ မပါပါဘူး။ ဒါလည်း ပြန်လည်စဉ်းစားဖို့ လိုမယ် ဖြစ်ပါတယ်။ ဥပမာ ခုနကပြောတဲ့ မော်လိုက်၊ မော်လိုက်မှာလည်း အများကြီး ခက်ခဲတဲ့ ဒေသတွေ အများကြီး ရှိပါတယ်။ နောက် မင်းကင်း တောင်တွင်းချောင်ထဲမှာ နေရတဲ့ ဝန်ထမ်းတွေ အများကြီး ရှိပါတယ်။ နောက် ကလေးဝ မဟာမြိုင်တောထဲမှာရှိတဲ့ ရွာတွေ အများကြီးရှိပါတယ်။ အဲဒီတော့ စစ်ကိုင်းတိုင်းမှာ ကိုယ်၌ကလည်း ပြန်လည်စဉ်းစားသုံးသပ်ဖို့လိုတဲ့ ဒေသတွေ ရှိနေတယ်ဆိုတာကိုလည်း ကျွန်တော်တင်ပြလိုပါတယ်။ နောက်တစ်ချက်ကတော့ ဒီဒေသမှာ တာဝန်ထမ်းဆောင်တဲ့ ပုဂ္ဂိုလ်တွေအတွက် လည်း စဉ်းစားတဲ့နေရာမှာ လုပ်သက်နှစ် သတ်မှတ်ပေးရင် ပိုပြီးတော့မှ အဆင်ပြေမယ် ဆိုတာလေးကိုလည်း ကျွန်တော်ဖြည့်စွက် ဆွေးနွေးလိုပါတယ်။ ဒါကြောင့် ကယားပြည်နယ်မဲဆန္ဒနယ်အမှတ်(၅)ရဲ့ နိုင်ငံတော်အစိုးရမှဝေးလံခက်ခဲ၍ ဝန်ထမ်းလစာ(၂)ဆ ခံစားခွင့်ပြု သင့်သောဒေသ၊ မြို့နယ်များ မကျန်ရှိအောင် ထပ်မံလေ့လာစိစစ်၍ အမှန်တကယ် ပေးသင့်သည့် မြို့နယ်များကို ဆက်လက်ခွင့်ပြု သင့်ကြောင်း ပြည်ထောင်စုအစိုးရကို တိုက်တွန်းကြောင်းအဆိုကို လေးလေးနက်နက် ထောက်ခံရင်း နိဂုံးချုပ်ပါတယ်ခင်ဗျား။</speech>
<speech type="vicespeaker">ဆက်လက်ပြီး ကရင်ပြည်နယ် မဲဆန္ဒနယ်အမှတ်(၆)မှ ဒေါ်နန်းနီနီအေး က ဆွေးနွေးနိုင်ပါပြီ</speech>
<speech><mp id="30">ဒေါ်နန်းနီနီအေး၊ ကရင်ပြည်နယ် မဲဆန္ဒနယ်အမှတ်(၆)</mp>လေးစားအပ်ပါ သော အမျိုးသားလွှတ်တော် ဒုတိယဥက္ကဋ္ဌကြီးနှင့်တကွ ပြည်ထောင်စုဒုတိယဝန်ကြီး၊ ဧည့်သည်တော်များ၊ အမျိုးသားလွှတ်တော်ကိုယ်စားလှယ်များ အားလုံး မင်္ဂလာပါလို့ နှုတ်ခွန်း ဆက်သဂါရဝပြု အပ်ပါတယ်ရှင်။ ကျွန်မကတော့ ကရင်ပြည်နယ်၊ မဲဆန္ဒနယ်အမှတ်(၆) အမျိုးသားလွှတ်တော်ကိုယ်စားလှယ် ဒေါ်နန်းနီနီအေး ဖြစ်ပါတယ်။ ကျွန်မအနေနဲ့ ကယား ပြည်နယ် မဲဆန္ဒနယ်အမှတ်(၅)မှ အမျိုးသားလွှတ်တော်ကိုယ်စားလှယ် ဦးဆန်းရယ် တင်သွင်းသော နိုင်ငံတော်အစိုးရမှ ဝေးလံခက်ခဲ၍ ဝန်ထမ်းလစာ(၂)ဆ ခံစားခွင့်ပြုသင့်သော ဒေသ၊ မြို့နယ်များ မကျန်ရှိအောင် ထပ်မံလေ့လာစိစစ်၍ အမှန်တကယ်ပေးသင့်သည့် မြို့နယ်များကို ဆက်လက်ခွင့်ပြုသင့်ပါကြောင်း အဆိုကို ထောက်ခံဆွေးနွေးတင်ပြသွားမှာ ဖြစ်ပါတယ်။ လေးစားအပ်ပါသော ဒုတိယဥက္ကဋ္ဌကြီးရှင့်။ လွှတ်တော်ကိုယ်စားလှယ်များရဲ့ ဆွေးနွေးတင်ပြချက်ကြောင့် နိုင်ငံတော်အစိုးရဟာ နယ်စပ်ဒေသများမှာ တိုင်းရင်းသားလူမျိုး စုငယ်များ၏အရေးကို ဆောင်ရွက်ပေးရန် သွားရောက်တာဝန်ထမ်းဆောင်နေတဲ့ ပြည်သူ့ ဝန်ထမ်းများကို စာနာသောစိတ်ဖြင့် ၂၀၁၂ ခုနှစ်၊ ဧပြီလမှစ၍ လစာ(၂)ဆတိုးမြှင့် ခံစားခွင့် ပြုတဲ့အတွက် ပြည်သူများရော ဝန်ထမ်းများပါ ဝမ်းမြောက်ပီတိဖြစ်ရသလို ကျွန်မတို့လွှတ်တော် ကိုယ်စားလှယ်များကလည်း အလွန်ကျေးဇူးတင်ဝမ်းမြောက်မိပါတယ်ရှင်။ ကျွန်မအနေနဲ့ကတော့ ကျွန်မရဲ့ မဲဆန္ဒနယ်ဖြစ်တဲ့ ကမမောင်းမြို့နယ်ခွဲ မပါတာ ကိုတော့ စိတ်မကောင်းကြီးစွာနဲ့ တအံ့တဩ ဖြစ်မိပါတယ်။ ကျွန်မကလည်း ဝန်ထမ်းဘဝက လာတာဖြစ်တဲ့အတွက် ကျွန်မရဲ့ မဲဆန္ဒနယ်မှာ တာဝန်ထမ်းဆောင်နေတဲ့ ဝန်ထမ်းတွေရဲ့ ဘဝကို အလွန်တရာ ကိုယ်ချင်းစာမိပါတယ်ရှင်။ ဖာပွန်၊ ကမမောင်းဒေသတွေကို ဒီက ကိုယ်စားလှယ်တွေ တော်တော်များများ ရောက်ဖူးပါတယ်။ ရောက်ဖူးသူတိုင်းလည်း အခြေအနေ မှန်ကို သိကြမှာပါ။ ကျွန်မတို့ရဲ့ မဲဆန္ဒနယ်မြေဟာ ကရင်ပြည်နယ်အတွင်းမှာတောင် ဖွံ့ဖြိုးမှု နောက်ကျကျန်ခဲ့တဲ့ဒေသဖြစ်ပါတယ်။ ၁၉၉၅ ခုနှစ် DKBA ငြိမ်းချမ်းရေးအဖွဲ့ ဝင်ရောက်လာပြီး နောက်ပိုင်းမှသာ အနည်းငယ် အေးချမ်းလာခဲ့တာပါ။သို့သော် အပြည့်အဝငြိမ်းချမ်းတဲ့ ဒေသ မဟုတ်သေးပါဘူး။ ၂၀၁၀ ခုနှစ် ရွေးကောက်ပွဲတုန်းကလည်း လုံခြုံရေးအရ ချန်လှပ်ခဲ့ရတဲ့ ကျေးရွာအုပ်စုအများကြီးပါ။ ကမမောင်းမြို့နယ်ခွဲဆိုရင် ရပ်ကွက်(၄) ရပ်ကွက်၊ ကျေးရွာအုပ်စု (၁၀)အုပ်စုနဲ့ ကျေးရွာပေါင်း(၁၀၇) ရွာရှိပါတယ်။ အဲဒီကျေးရွာပေါင်း ရာကျော်ထဲမှာမှ ကတိုင်ထိ ကျေးရွာတစ်ရွာတည်းကပဲ ဖာပွန်-ကမမောင်း ကားလမ်းဘေးမှာရှိတာ ဖြစ်ပါတယ်။ ကမမောင်းမြို့နယ်ခွဲနဲ့ဆို (၂၃)မိုင်ကွာဝေးပါတယ်။ဖာပွန်-ကမမောင်း ကားလမ်း ဆိုတာကလည်း အလွန် စာဖွဲ့စရာကောင်းတဲ့ လမ်းဖြစ်ပါတယ်။ကျန်ကျေးရွာအုပ်စုနဲ့ ရွာတွေကိုသွားဖို့ ဆိုရင် လှည်းလမ်း၊ အချို့ရွာဆိုရင် ခြေလျင်လျှောက်သွားရတာ ဖြစ်ပါတယ်။ လမ်းဆိုလို့ သတ်သတ်မှတ်မှတ် မရှိပါဘူး။ တောလမ်းလေးတွေပဲ ရှိပါသေးတယ်။ ပြီးတော့ အဲဒီလမ်းတွေကလည်း နေ့/ည အချိန်မရွေး သွားလာခွင့်လည်း မရှိပါဘူး။ ကန့်သတ်ချက် များစွာ ရှိနေပါသေးတယ်။ ဒါကလည်း သွားလာရေး ခက်ခဲတာကိုပဲ ပြောတာ ဖြစ်ပါတယ်။ အခြားအခက်အခဲ များစွာ ရှိနေပါသေးတယ်။ ဒီလို အခက်အခဲတွေကြောင့် ပညာရေးကဏ္ဍမှာ ကြည့်မယ်ဆိုရင် ဆရာ(၁) ဦးသာရှိ တဲ့ ကျောင်း၊ ဆရာ(၁)ဦးမှ မရှိတဲ့ ကျောင်း၊ အငှားဆရာနဲ့ သင်ကြားနေရတဲ့ကျောင်းတွေ ရှိနေ သလို ကျန်းမာရေးကဏ္ဍမှာ ကြည့်ပြန်တော့လည်း မြို့နယ်ခွဲတစ်ခုလုံးမှာ ကျေးရွာပေါင်း တစ်ရာကျော်မှာမှ (၁၆) ခုတင်ဆံ့ တိုက်နယ်ဆေးရုံ(၁)ရုံ၊ ကျေးလက်ကျန်းမာရေးဌာန(၁)ခုပဲ ရှိတာကိုကြည့်ရင် ဒေသရဲ့ ဖွံ့ဖြိုး၏၊ မဖွံ့ဖြိုး၏ဆိုတာကို တိုင်းတာကြည့်နိုင်ပါတယ်။ ဖာပွန်ခရိုင် မှာ ဖာပွန်မြို့နယ်နဲ့ ကမမောင်းမြို့နယ်ခွဲ ပါဝင်ပြီးတော့ ဖာပွန်ကရပြီး ကမမောင်းက ကျန်ခဲ့တာ ဖြစ်ပါတယ်။ ဆင်းရဲ၊ ဒုက္ခရောက်တာချင်းအတူတူ ချောင်းငယ်လေးတစ်ဘက်က ဝန်ထမ်းက လစာ(၂)ဆ ရပြီးတော့ ကျန်တစ်ဖက်မှာရှိတဲ့ ဝန်ထမ်းက လစာ(၁)ဆပဲ ခံစားနေရတာမျိုးပဲ ဖြစ်ပါတယ်။ ကျွန်မတို့ ကရင်ပြည်နယ်အတွင်းမှာဆိုရင် ပြည်နယ်မြို့တော်များသို့ (၃၊ ၄)နာရီ အတွင်း ကားဖြင့် ခရီးရောက်သွားနိုင်တဲ့ဒေသ၊ မြို့ရွာများက ခံစားခွင့်ရပြီးတော့ ကားလမ်း မပေါက် ခြေလျင်ဖြင့်သာ သွားလာရတဲ့ဒေသ၊ ကျေးရွာများကတော့ မခံစားရတာ တွေ့ရပါ တယ်။ နိုင်ငံတော်က ဘယ်လို စီမံဆောင်ရွက်တာကိုတော့ မသိပါဘူး။ အမှန်တကယ် သွားလာရေး ခက်ခဲပြီး ရှားပါးတဲ့ဒေသများမှာ တာဝန်ထမ်းဆောင်နေတဲ့ ဝန်ထမ်းများ ကျန်မနေသင့်ဘူးလို့ ယူဆပါတယ်။ ဒါ့အပြင် လှိုင်းဘွဲမြို့နယ်၊ ပိုင်ကျုံမြို့နယ်ခွဲအတွင်းမှာ ပါဝင်တဲ့ ဒေါနတောင်ရဲ့ အရှေ့ဘက်ခြမ်း၊ ထိုင်းနိုင်ငံနဲ့ သောင်ရင်းမြစ်သာ ခြားနားနေပြီး၊ ဘတ်ငွေသာ အသုံးပြု နေရတဲ့ တာလေကျေးရွာအုပ်စု၊ ဝင်းစောကျေးရွာအုပ်စု၊ ကော့ကရိတ်မြို့နယ်အတွင်းမှာဆိုရင်လည်း အံဖကြီး၊ စက္ကဝက်၊ ဒေါက်ပလန်၊ အံကောင်း၊ တရိတကောင်း၊ ထိဟူးသံ၊ ဝင်းက စတဲ့ ကျေးရွာအုပ်စု၊ ဘားအံမြို့နယ်အတွင်းဆိုရင် တကောင်ဘိုး၊ ကျုံထော်၊ တဂေးလောင်း၊ မဲသန၊ ပျဉ်းမပင်ဆိပ်၊ မိဇိုင်းကျေးရွာအုပ်စုတွေဟာ ဝေးလံသီခေါင်တဲ့အပြင် သွားလာရေး ခက်ခဲ့တဲ့ နေရာတွေ ဖြစ်ပါတယ်။ ရှင်းလင်းစွာ တင်ပြရမယ်ဆိုရင် ကရင်ပြည်နယ်မှာ မြို့နယ်(၇) မြို့နယ်နဲ့ မြို့နယ်ခွဲ(၉)ခု ရှိတဲ့အနက် မြို့နယ်(၄)မြို့နယ်သာ ရရှိပြီးတော့ ဘားအံ၊ လှိုင်းဘွဲ့၊ ကော့ကရိတ် မြို့နယ် (၃)ခု ကျန်ရှိပါတယ်။ ဒီမြို့နယ်(၃)ခုမှာ အထက်ကတင်ပြခဲ့တဲ့ ကျေးရွာအုပ်စုများဟာ ရသင့်တဲ့ ကျေးရွာအုပ်စုတွေ ဖြစ်ပါတယ်။ အလားတူ မြို့နယ်ခွဲ(၉)ခုမှာ ကမမောင်းမြို့နယ်ခွဲနဲ့ ပိုင်ကျုံမြို့နယ်ခွဲ (၂)ခု ကျန်ရှိပါတယ်။ ကမမောင်းမြို့နယ်ခွဲ တစ်ခုလုံး ရသင့်တဲ့ မြို့နယ်ခွဲဖြစ်ပြီး၊ ပိုင်ကျုံမြို့နယ်ခွဲအတွင်းမှ ကျေးရွာအုပ်စု အများအပြားလည်း ရသင့်ပါတယ်။ ဒါကြောင့် ကျွန်မတို့ ကရင်ပြည်နယ်အတွင်း လစာ(၂)ဆ ရသင့်တဲ့ဒေသများကို ပြန်လည် စိစစ်သင့် ပါတယ်လို့ ယူဆပါတယ်။ လေးစားအပ်ပါသော ဒုတိယဥက္ကဋ္ဌကြီးရှင်။ နိုင်ငံ့ဝန်ထမ်းများအား လစာ(၂)ဆ ခံစားခွင့်ကို မြို့နယ်/မြို့နယ်ခွဲအဆင့် အခြေခံစဉ်းစားသတ်မှတ်ခြင်းထက် ကျေးရွာအုပ်စုအထိ အခြေခံစဉ်းစားသင့်ပါတယ်။ ကျေးလက်နဲ့ မြို့ပြတစ်ပြေးညီ ဖွံ့ဖြိုးဖို့ ဖွံ့ဖြိုးမှုနောက်ကျကျန်နေတဲ့ ဒေသများရဲ့ လိုအပ်ချက်များကို ဖြည့်ဆည်းပေးရာမှာ ဝန်ထမ်းများ ခန့်ထားပေးရုံနဲ့ မရပါဘူး။ ဝန်ထမ်းများ တာဝန်ထမ်းဆောင်ရမယ့်ဒေသကို သွားချင်အောင်၊ သွားနိုင်အောင်၊ ပျော်ပိုက်အောင် စီစဉ်ဖန်တီး ဖြည့်ဆည်းပေးရန် လိုပါတယ်။ ကရင်ပြည်နယ်အတွင်း အထက်ဖော်ပြပါဒေသများမှာ တာဝန်ထမ်းဆောင်နေတဲ့ ဝန်ထမ်းများဟာ မတည်ငြိမ်၊ မအေးချမ်းသေးတဲ့ အခြေအနေကို ရင်ဆိုင်နေရသော်လည်း တိုင်းရင်းသားမျိုးနွယ်များရဲ့ ဘဝကို ကယ်တင်ရင်း စေတနာ၊ ဝါသနာဖြင့် အနစ်နာခံ ဆောင်ရွက် နေသော ဝန်ထမ်းများကို လေးစားဂုဏ်ပြုသောအားဖြင့် လစာ(၂)ဆ ခံစားခွင့်ပေးသင့် ပါကြောင်း ကယားပြည်နယ် မဲဆန္ဒနယ်အမှတ်(၅)မှ ဦးဆန်းရယ် ရဲ့ အဆိုကို အလေးအနက်ထောက်ခံဆွေးနွေး တင်ပြအပ်ပါတယ် ရှင်။</speech>
<speech type="vicespeaker">လွှတ်တော် အစည်းအဝေးကို နေ့လယ်စာ စားဖို့အတွက် အစည်းအဝေးကို (၁၃၀၀)နာရီမှာ ပြန်လည်ကျင်းပမှာဖြစ်ကြောင်း ကြေညာအပ်ပါတယ်။ (ဩဘာသံများ)</speech>
<speech type="mc">အမျိုးသားလွှတ်တော် ဒုတိယဥက္ကဋ္ဌကြီး ပြန်လည် ထွက်ခွာပါပြီ ခင်ဗျား</speech>
<speech type="mc">အားလုံး ထွက်ခွာနိုင်ပါပြီ ခင်ဗျား။</speech>
<p>အစည်းအဝေးကို (၁၁၂၇)နာရီအချိန်တွင် ခေတ္တရပ်နားပြီး(၁၃၀၀) နာရီအချိန်တွင် ပြန်လည်ကျင်းပါသည်။</p>
<speech type="mc">အမျိုးသားလွှတ်တော် ကိုယ်စားလှယ်များ ခင်ဗျား။ အစည်းအဝေး ပြန်လည် စတင်တော့မှာ ဖြစ်ပါတယ်</speech>
<speech type="mc">အမျိုးသားလွှတ်တော် ဒုတိယဥက္ကဋ္ဌကြီး ကြွရောက်လာ ပါပြီ ခင်ဗျား</speech>
<p>အမျိုးသားလွှတ်တော် ဒုတိယဥက္ကဋ္ဌ သည် ဥက္ကဋ္ဌ အတွက် သတ်မှတ်ထားသည့် စင်မြင့်ပေါ်သို့ ကြွရောက်နေရာယူပါသည်။</p>
<speech type="mc">အားလုံး ထိုင်နိုင်ကြပါပြီ ခင်ဗျား။</speech>
<speech type="vicespeaker">ဆက်လက်ပြီး ကချင်ပြည်နယ် မဲဆန္ဒနယ်အမှတ်(၁၀)မှ ဦးစိုင်းမြမောင် ဆွေးနွေးနိုင်ပါပြီ</speech>
<speech><mp id="10">ဦးစိုင်းမြမောင် ကချင်ပြည်နယ် မဲဆန္ဒနယ်အမှတ်(၁၀)</mp>လေးစားအပ်ပါ သော အမျိုးသားလွှတ်တော် ဒုတိယဥက္ကဋ္ဌနှင့်တကွ ပြည်ထောင်စုဝန်ကြီး၊ အမျိုးသားလွှတ်တော် ကိုယ်စားလှယ်များ အားလုံးမင်္ဂလာပါလို့ ဦးစွာပထမ နှုတ်ခွန်းဆက် ဂါရဝပြုအပ်ပါတယ်။ ကျွန်တော်ကတော့ ကချင်ပြည်နယ် မဲဆန္ဒနယ်အမှတ်(၁၀)မှ အမျိုးသားလွှတ်တော် ကိုယ်စားလှယ် ဦးစိုင်းမြမောင် ဖြစ်ပါတယ်။ ကျွန်တော့်အနေနဲ့ ကယားပြည်နယ် မဲဆန္ဒနယ်အမှတ်(၅)မှ ဦးဆန်းရယ် ရဲ့ နိုင်ငံတော်အစိုးရမှ ဝေးလံခက်ခဲ၍ ဝန်ထမ်းလစာ(၂)ဆ ခံစားခွင့်ပြုသင့်သောဒေသ၊ မြို့နယ်များ မကျန်ရှိအောင် ထပ်မံလေ့လာစိစစ်၍ အမှန်တကယ် ပေးသင့်သည့်မြို့နယ်များကို ဆက်လက်ခွင့်ပြုသင့်ကြောင်း ပြည်ထောင်စုအစိုးရအား တိုက်တွန်း ကြောင်းအဆိုကို ထောက်ခံဆွေးနွေးသွားမှာ ဖြစ်ပါတယ်။ လေးစားအပ်ပါသော ဒုတိယဥက္ကဋ္ဌကြီးခင်ဗျား။ အဲဒီလိုဆွေးနွေးတဲ့နေရာမှာ ကျွန်တော့်အနေနဲ့ အဓိက (၂)ချက်ကို ဆွေးနွေးသွားမှာ ဖြစ်ပါတယ်။ ပထမအချက်ကတော့ မြို့နယ်ကို အခြေခံပြီးတော့မှ စိစစ်ပြီး ခွင့်ပြုပေးဖို့နဲ့ ဒုတိယအချက်က ကျေးလက်ဒေသကို ကျေးရွာအလိုက် စိစစ်ပြီးတော့မှ ခွင့်ပြု ပေးဖို့ ဖြစ်ပါတယ်။ ပထမအချက်အနေနဲ့ လက်ရှိခွင့်ပြုပေးခဲ့တဲ့ ကျွန်တော်တို့ လစာ(၂)ဆ တိုးမြှင့် ခံစားခွင့်ပြုခဲ့တဲ့ ကျွန်တော်တို့ မြန်မာနိုင်ငံတစ်ဝန်းမှာ (၈၅) မြို့နယ် ရှိတယ်လို့ သိရပါတယ်။ အဲဒီအထဲမှာ ကျွန်တော်တို့ ကချင်ပြည်နယ်အနေနဲ့ (၁၂)မြို့နယ် ပါဝင်ခံစားခွင့် ရခဲ့တာ တွေ့ရှိရပါတယ်။ ကျွန်တော်တို့ ကချင်ပြည်နယ်မှာ ရရှိတဲ့မြို့နယ်များကတော့ ပူတာအို၊ မချမ်းဘော၊ ရှင်ဗွေယန်၊ တနိုင်း၊ ဆွမ်ပရာဘွမ်၊ အင်ဂျန်းယန်၊ မြို့လှ၊ ခေါင်လန်ဖူး၊ နောင်မွန်း၊ ဆော့လော်၊ ချီဖွေ၊ ဒေါ့ဖုန်းယန် စတဲ့မြို့နယ်တွေ တိုးမြှင့်ပေးခဲ့တာ တွေ့ရပါတယ်။ အဲဒီမြို့နယ်တွေဟာ အမှန်တကယ် ဝေးလံခေါင်သီပြီးတော့မှ သွားရေး လာရေး ခက်ခဲတဲ့မြို့နယ်တွေ ဖြစ်ပါတယ်။ အဲဒီနည်းတူ ကျွန်တော်တို့ မိုးမောက်မြို့နယ်ခွဲ ဖြစ်တဲ့ လွယ်ဂျယ်မြို့နယ်ခွဲ ကိုလည်း တိုးမြှင့်ပေးသင့်ကြောင်း ကျွန်တော့်အနေနဲ့ တင်ပြ ဆွေးနွေးလိုပါတယ်။ ကျွန်တော်တို့မြို့နယ် လွယ်ဂျယ်မြို့နယ်ခွဲဟာ မြို့ပေါ်ရပ်ကွက်က လွဲပြီးတော့မှ ကျန်ကျေးရွာ များဟာ တောင်ပေါ်ဒေသများဖြစ်ပြီး၊ လမ်းပန်းဆက်သွယ်ရေး သွားလာမှုခက်ခဲတဲ့ လူသူအရောက်အပေါက် နည်းတဲ့ဒေသတွေ ဖြစ်ပါတယ်။ အဲဒါကြောင့်မို့လို့ လွယ်ဂျယ် မြို့နယ်ခွဲ တစ်ခုကိုလည်း တိုးမြှင့်ခံစားခွင့် ပေးသင့်ပါတယ်လို့ တင်ပြလိုပါတယ်။ ဒုတိယဥက္ကဋ္ဌကြီးခင်ဗျား။ ဒီအပြင် အလားတူ အခြားမြို့နယ်တွေမှာလည်း ကျန်ရှိနေ သေးတယ်လို့ ကျွန်တော်တို့ တွေ့ရှိရပါတယ်။ ဥပမာအားဖြင့် ကျွန်တော်တို့ မိုးမောက်မြို့နယ်ဟာ မြို့အင်္ဂါရပ်၊ ဖွဲ့စည်းပုံအရ မြို့လို့ သာ သတ်မှတ်ထားပေမယ့် အမှန်တကယ်ဟာ တောမက၊ မြို့မကျတဲ့ မြို့နယ်မြေ ဖြစ်ပါတယ်။ အများအားဖြင့် ကျွန်တော်တို့ မိုးမောက်မြို့နယ်ရဲ့ ပထဝီအနေအထားကို တင်ပြရမယ်ဆိုရင် ကျွန်တော်တို့ မိုးမောက်ဟာ ဗန်းမော်ရဲ့ အရှေ့ဘက်မှာ တည်ရှိပါတယ်။ ဗန်းမော်နဲ့ (၈)မိုင်၊ (၄)ဖာလုံ ကွာဝေးပါတယ်။ အဲဒါ ဗန်းမော်-မြစ်ကြီးနားကားလမ်း ရဲ့ ကြားမှာ ရှိပါတယ်။ အဲဒီ ဗန်းမော်မြစ်ကြီးနားကားလမ်းတစ်လျှောက်မှာပဲ ဒီဝိုင်းမော်မြို့နယ်အထိ ဒါ မြေပြန့်ဒေသတွေ ဖြစ်ပါတယ်။ အရှေ့ဘက်ခြမ်းမှာ တောင်တန်းကြီး စိန်ခလုတ်၊ စိန်လုံတောင်တန်း ဆိုတာ ဒီတောင်တန်းကြီး ကာရံထားတယ်။ ဒီပြန့်လေးနည်းနည်းမှာပဲ ဒီကားလမ်းတစ်လျှောက်မှာပဲ ဒီမြေပြန့်ဒေသရှိပါတယ်။ ဒီတောင်တန်းရဲ့ ပတ်ပတ်လည် ဝိုင်းမော်၊ မိုးမောက်၊ မန်စီ၊ ရွှေကူ အစရှိသဖြင့် ဒီတောင်တန်းကြီး တစ်လျှောက်လုံးမှာရှိတဲ့ အဲဒီ ကြားထဲမှာရှိတဲ့၊ အဲဒီတောရွာ ဒေသမှာ ရှိတဲ့၊ အထူးသဖြင့် ပညာရေးဝန်ထမ်းတွေပါ။ ဥက္ကဋ္ဌကြီးခင်ဗျား။ ပညာရေးဝန်ထမ်းတွေဟာ တောချုံတောင် ကြားထဲမှာ သွားရောက်ပြီးတော့မှ ရွာရှိတိုင်းမှာ ကျောင်းရှိပါတယ်။ အဲဒီကျောင်းမှာ သွားပြီးတော့မှ ပညာသင်ကြားနေရတဲ့ ပညာရေးဝန်ထမ်းတွေ ဖြစ်ပါတယ်။ အဲဒီတော့ အဲဒီတောင်ကြားမှာ ရှိတဲ့ အကုန်လုံး ဒီတောင်တန်းတစ်လျှောက်ပေါ့လေ။ ကျွန်တော်တို့ မိုးမောက်မြို့နယ်၊ မံစီမြို့နယ်၊ ရွှေကူမြို့နယ်၊ အဲဒါတွေဟာတွေကို ကျွန်တော်တို့ မြို့နယ်အလိုက် မခွဲဘဲနဲ့ ကျေးရွာအလိုက် ခွဲခြားပြီးတော့မှ ထောက်ပံ့ပေးမယ်ဆိုလို့ ရှိရင် ကျွန်တော်တို့ရဲ့ ဒီဝေးလံခေါင်သီပြီးတော့မှ သွားလာရေးခက်ခဲတယ်ဆိုတဲ့ အဓိပ္ပာယ်၊ ကျွန်တော်တို့ရဲ့ရည်ရွယ်ချက်ကို ပိုပြီးတော့မှ ပေါက်မြောက်မယ်လို့ ကျွန်တော့်အနေနဲ့ ခံယူပါတယ်။ ဒုတိယဥက္ကဋ္ဌကြီး ခင်ဗျား။ တစ်မြို့နယ်ကို တချို့၊ တချို့တွေက မြို့နယ်ဆိုပေမယ့် ရရှိထားတဲ့ဟာတွေက မဝေး၊ လမ်းပန်းဆက်သွယ်ရေး ကောင်းမွန်တဲ့ မြို့နယ်တွေရှိပါတယ်။ တချို့ကလည်း အင်မတန်မှ ခက်ခဲတဲ့ဟာတွေက မရတာတွေ ရှိပါတယ်။ အဲဒါကြောင့် ကျွန်တော့်အနေနဲ့ မြို့နယ်အလိုက်ကို၊ မြို့နယ် တစ်မြို့နယ်လုံးအလိုက် ကြည့်ပြီးတော့မှ ပေးသင့်တာဟာ ရှိသလို၊ တချို့နေရာကျတော့လည်း မြို့နယ်အလိုက်မဟုတ်ဘဲနဲ့ ကျေးရွာကိုပဲ ကြည့်ပြီးတော့ ခွဲခြားပေးမယ် ဆိုလို့ရှိရင် ကျွန်တော်တို့ ရည်ရွယ်ချက်က ပေါက်မြောက်အောင်မြင်ပြီးတော့မှ ပြည်သူတွေအားလုံး၊ ဝန်ထမ်းတွေအားလုံး ဒါ ဝမ်းပန်းတသာ ရှိကြ လိမ့်မယ်လို့ ကျွန်တော့် အနေနဲ့ တင်ပြလိုပါတယ်။ ဥပမာအားဖြင့် ကျွန်တော်တို့ ဒီမိုးမောက်မြို့နယ်မှာရှိတဲ့ တာပိန်ရေအားလျှပ်စစ် တည်ရှိတဲ့နေရာ၊ အဲဒီရဲ့ တောင်ဘက်မှာရှိတဲ့ ဘရန်ဒူးတုံ၊ နောက် ဖကောန်ရွာ၊ ပြီးရင် ဒီတောင်ကြော တစ်လျှောက်လာတဲ့ ကျေးရွာတွေ၊ နောက် တောင်ခြေအောက် တစ်လျှောက်မှာရှိတဲ့၊ ကျွန်တော်တို့ မိုးမောက်ဟာ မိုးမောက်ရဲ့ (၁)မိုင်ပတ်လည်နဲ့ (၃)မိုင်ပတ်လည်လောက်ကြားကို လွန်တာနဲ့ကိုမှ တောထဲ ရောက်သွားပါတယ် ဒုတိယဥက္ကဋ္ဌကြီး ခင်ဗျား။ တောထဲမှာ၊ ဥပမာ ကျွန်တော်တို့ မိုးမောက်ရဲ့ ချောင်းတစ်ဖက်ခြား တတွံ၊ ဒဂေါ်၊ နမ့်ဆိုင်း၊ ဟိုဘက်တစ်လျှောက် တောင်ကုန်းဖြတ်တက်သွားတာနဲ့ ကျွန်တော်တို့ ကွမ်ပါ။ မုန်ဝိုင်၊ မရူဝါတန်၊ ပန်ဟုတ်၊ အဲဒီပန်ဟုတ်ကျတော့ မံစီမြို့နယ် ဖြစ်သွားပါပြီ။ အဲဒီလို တစ်လျှောက်ဟာတွေက တောင်ပေါ်ဒေသတွေဟာ လူသူအရောက်အပေါက် နည်းပါတယ်။ သွားရေးလာရေးလည်း ခက်ခဲပါတယ်။ ဆိုင်ကယ်လမ်းတောင်မှ မပေါက်ပါဘူး။ အဲဒီလိုမျိုး နေရာတွေကျတော့ မိုးမောက်မြို့နယ်ထဲမှာ ပါပါတယ်။ မြို့နယ်အလိုက် မဟုတ်ဘဲနဲ့ ဒါတွေကို ကျေးရွာတွေကို ခွဲပြီးတော့မှ သီးသန့်ပေးမယ်ဆိုလို့ ရှိရင် ကျွန်တော်တို့ရဲ့ ရည်ရွယ်ချက်၊ ပြည်သူတွေရဲ့ အမှန်တကယ် လိုအပ်တဲ့ဟာကို ထိထိရောက်ရောက် ပံ့ပိုးပေးနိုင်မယ်လို့ ကျွန်တော့်အနေနဲ့ တင်ပြဆွေးနွေးလိုပါတယ် ဒုတိယဥက္ကဋ္ဌကြီးခင်ဗျား။ အဲဒီလိုပဲ ကျွန်တော်တို့ မိုးမောက်မြို့တွင်မဟုတ်ဘဲနဲ့ ခုနက ကျွန်တော်တင်ပြတဲ့ ဝိုင်းမော်လည်း ထိုနည်းလည်းကောင်းပါပဲ။ ကျွန်တော်တို့ တောင်တန်းတစ်လျှောက်တောင်တန်းတွေ ခြားထားပါတယ်။ နောက်ပြီးတော့ မံစီလည်း ထိုနည်းလည်းကောင်းပါပဲ။ ဂိုက်ထိပ် ဒီဘက်တစ်လျှောက် ဟိုးဘက် အောက်ဘက်ကို ဆင်းသွားလို့ရှိရင် ကျွန်တော်တို့ စီ၊ စီခန်းကြီး၊ ဟိုဘက် နန့်ဟန် အဲဒီကျေးရွာတွေဟာ အင်မတန်မှ ဝေးလံခေါင်သီတဲ့ နေရာပါ။ သွားရေးလာရေးလည်း ခရီးဝေးပါတယ်။ ကျွန်တော်တို့ မဘိမ်းလမ်းပေါ့၊ ဗန်းမော်-မဘိမ်းလမ်း၊ အဲဒီတစ်လျှောက်တွေကိုလည်း ကျွန်တော်တို့ ကျေးရွာအနေနဲ့ ခွဲပြီးတော့မှ ပေးသင့်ပါတယ်လို့ ကျွန်တော် ထောက်ခံဆွေးနွေးရင်း နိဂုံးချုပ်ပါတယ်။ ကျေးဇူးတင်ပါတယ်။</speech>
<speech type="vicespeaker">ဆက်လက်ပြီး စစ်ကိုင်းတိုင်းဒေသကြီး မဲဆန္ဒနယ်အမှတ်(၈)မှ ဦးသိန်းလှိုင် ဆွေးနွေးနိုင်ပါပြီ</speech>
<speech><mp id="56">ဦးသိန်းလှိုင်၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၁၀)</mp>လေးစားအပ် ပါသော အမျိုးသားလွှတ်တော် ဒုတိယဥက္ကဋ္ဌကြီးနှင့်တကွ၊ ပြည်ထောင်စုဒုတိယဝန်ကြီး၊ အမျိုးသားလွှတ်တော်ကိုယ်စားလှယ်များ အားလုံး ကိုယ်စိတ်နှစ်ဖြာ ကျန်းမာချမ်းသာကြပါ စေကြောင်း ဦးစွာ ဆုမွန်ကောင်း တောင်းအပ်ပါတယ်။ ကျွန်တော်ကတော့ စစ်ကိုင်းတိုင်း ဒေသကြီး မဲဆန္ဒနယ်အမှတ်(၈)မှ အမျိုးသားလွှတ်တော်ကိုယ်စားလှယ် ဦးသိန်းလှိုင် ဖြစ်ပါတယ်။ ကျွန်တော့်အနေနဲ့ ဦးဆန်းရယ်ရဲ့ အဆိုကို ထောက်ခံဆွေးနွေးရင်း ဖြည့်စွက် တင်ပြသွားမှာ ဖြစ်ပါတယ်။ ကျွန်တော့်ဖြည့်စွက်တင်ပြချက်တွေက ကျွန်တော့်ရှေ့က ဆွေးနွေးသွားတဲ့ပုဂ္ဂိုလ်တွေ ကျွန်တော်တို့ ဆွေးနွေးခဲ့ပြီး ဖြစ်ပါတယ်။ ဦးသိန်းဝင်းတို့ ဆွေးနွေးခဲ့တာတွေ၊ နောက်တစ်ခါ ဒေါ်နန်းနီနီအေး ဆွေးနွေးတာတွေ၊ နောက်တစ်ခါ ဦးစိုင်းမြမောင် ဆွေးနွေးတာတွေဟာ ဒါ ကျွန်တော်နဲ့ သဘောထားချင်း တူပါတယ်။ ကျွန်တော်လည်း ကျွန်တော်တို့ ရဲ့ ဒါဟာ စစ်ကိုင်းတိုင်းနဲ့ ကျွန်တော့်ရဲ့ မဲဆန္ဒနယ်ဖြစ်တဲ့ ကလေးခရိုင်ရဲ့ အခြေအနေတွေကို ကျွန်တော် ဒါလေ့လာသုံးသပ်ပြီး ကျွန်တော်အနည်းငယ် အတိုချုံးပြီး ဆွေးနွေးမှာ ဖြစ်ပါတယ်။ ကျွန်တော်တို့ စစ်ကိုင်းတိုင်းမှာ စောစောက မြို့နယ်အလိုက် ဝန်ထမ်းလစာ(၂)ဆ ရသင့်တဲ့မြို့နယ် ကျန်နေခဲ့တာရှိပါတယ်။ ဒါ ကျွန်တော် စောစောက ဦးသိန်းဝင်း လည်း ဆွေးနွေးသွားခဲ့ပြီးဖြစ်ပါတယ်။ ကျွန်တော်တို့ ဖောင်းပြင်မြို့နယ်ကို ပေးမယ်ဆိုရင် မော်လိုက်မြို့နယ် ကိုလည်း ပေးသင့်ပါတယ်။ ဒါနဲ့ပတ်သက်ပြီးလည်း ကျွန်တော် ကြားသိရတာတော့ မော်လိုက်မြို့နယ်က ဝန်ထမ်းတွေဟာ သူတို့စုပြီးတော့ ဒါကို ကျွန်တော်တို့ တင်ပြထားခဲ့တယ် လို့လည်း သိရှိရပါတယ်။ နောက်တစ်ခါ ကျွန်တော်တို့ ပင်လည်ဘူးမြို့နယ်ကို ပေးမယ်ဆိုလို့ရှိရင် ဗန်းမောက်မြို့နယ်ကိုလည်း ပေးသင့်ပါတယ်။ ဗန်းမောက်က ပင်လည်ဘူးမြို့နယ်ထက်တောင်မှ ဒါ ဝေးလံခက်ခဲပါသေးတယ်။ ဒါကြောင့်မို့လို့ ဒါဟာ မြို့နယ်အနေနဲ့ စစ်ကိုင်းတိုင်းထဲမှာ ကျန်နေခဲ့တဲ့ မြို့နယ် (၂)မြို့နယ်ကို ကျွန်တော် တင်ပြတာ ဖြစ်ပါတယ်။ နောက်တစ်ခါ ကျွန်တော်တို့ စောစောက ဒေါ်နန်းနီနီအေးတို့၊ ဦးစိုင်းမြမောင်တို့ ဆွေးနွေးသလိုပဲ၊ ကျွန်တော်တို့ မြို့နယ်ကို အခြေမခံဘဲနဲ့ တကယ့်ကို ဝေးလံခက်ခဲတဲ့ဒေသတွေ ကျန်နေခဲ့တာ ရှိပါတယ်။ ဥပမာအားဖြင့် ကျွန်တော်တို့ ကလေးဝမြို့နယ်တို့၊ မင်းကင်းမြို့နယ်တို့ ဆိုတာ ဒါကျွန်တော့်ရဲ့ မဲဆန္ဒနယ်မြေတွေပါ။ သို့သော်လည်းပဲ ဒါကျွန်တော်တို့ မြို့နယ်အနေနဲ့ ပြောမယ်ဆိုရင် သူတို့ကို ဝေးလံခက်ခဲတယ်ဆိုတဲ့ထဲမှာ ထည့်လို့မရပါဘူး။ သို့သော်လည်းပဲ အဲဒီမြို့နယ်ထဲမှာ တကယ့်ကိုခက်ခဲတဲ့ ရွာတွေ၊ ဒေသတွေ ကျန်နေပါတယ်။ ဥပမာအားဖြင့် ကျွန်တော်တို့ မင်းကင်းမြို့နယ်မှာဆိုရင် တောင်တွင်းချောင်ဒေသဆိုတာ ခက်ခဲပါတယ်။ သို့သော်လည်းပဲ တောင်တွင်းချောင်ဒေသဟာ လစာ(၂)ဆ မပေးသင့်သေးပါဘူး။ ဘာပဲဖြစ်ဖြစ် သူဟာ ပွင့်လင်းရာသီမှာ ဒါဟာ ကားလမ်းမကြီး ဘေးမှာရှိတဲ့အတွက် တောင်တွင်းချောင်ဒေသ ကို မပေးသင့်ပါဘူး။ သို့သော်လည်း တောင်တွင်းချောင်ဒေသထဲမှာပဲ ပျားဇနပုဒ်ဆိုတဲ့ရွာ၊ ဥပမာအားဖြင့် ကျွန်တော် ပျားဇနပုဒ်ဆိုတဲ့ရွာ တစ်ရွာ ရှိပါတယ်။ ဒါတော့ ဒီမှာတော့ ကျွန်တော်တို့ ကျန်းမာရေးဝန်ထမ်း မရှိပါဘူး။ ပညာရေးဝန်ထမ်းပဲ ရှိပါလိမ့်မယ်။ ပျားဇနပုဒ်ဆိုတာ နာမည်နဲ့လိုက်အောင် ဇနပုဒ်ဆိုတဲ့အလိုက် တကယ့်ကို ကျွန်တော်တို့ ဝေးလံခက်ခဲတဲ့ဒေသ၊ တကယ့်ကို သွားရေးလာရေး ခက်ခဲတဲ့ဒေသ ဖြစ်ပါတယ်။ ဒါ ကျွန်တော် နမူနာအနေနဲ့ အဲဒီရွာ(၂)ရွာကို ဘယ်လိုသွားသလဲဆိုရင် သူက တောင်တွင်းချောင်ထဲကချောင်း၊ ကျွန်တော်တို့ ချောင်းဘေးက ဝန်ဝဆိုတဲ့ရွာက ဝင်ရပါတယ်။ ဝန်ဝဆိုတာ ကျွန်တော်တို့ ဝန်ဝရဲ့အခြေအနေကို ပြောမယ်ဆိုရင် ဒါ မုံရွာ-ယာကြီးကားလမ်းကနေပြီးတော့မှ (၂)မိုင်လောက်ဝင်သွားရင် ဝန်ဝဆိုတဲ့ရွာကို ရောက်ပါတယ်။ အဲဒီရွာရောက်ပြီး အဲဒီရွာကနေ ချောင်းဖျားအတိုင်း ဆန်သွားတဲ့အခါမှာ (၆)မိုင်လောက် ဆန်သွားရင် ဇနပုဒ်ဆိုတဲ့ရွာကို ရောက်ပါတယ်။ အဲဒီလို သွားဖို့အတွက်က (၆)မိုင်လို့သာ ပြောတာပါ။ ဘယ်လိုသွားရသလဲဆိုရင် ကျွန်တော်တို့ ချောင်းရိုးအတိုင်း ဆန်ရပါတယ်။ ချောင်းရိုးမှာ သူက၊ သူက ချောင်းရိုးဖြစ်တဲ့အတွက် ရေညှိတွေ ရှိပါတယ်။ အဲဒီတော့ ကျွန်တော်တို့ အဲဒီဒေသကို သွားတဲ့ ကျောင်းဆရာတွေဟာ သူ့ရဲ့ ဝန်စည်စလွယ်အပြင် နောက်ထပ်ဘာကိုယူသွားရသလဲဆိုရင် လွယ်အိတ်တစ်လုံးနဲ့ သဲအိတ်တစ်လုံး ထည့်သွားရပါတယ်။ အဲဒီမှာ ကျွန်တော်တို့ ကျောက်ဆောင်ကို သွားမယ်ဆိုရင် ရေညှိရှိတဲ့ နေရာကို၊ သူခြေထောက်လှမ်းမယ့်နေရာကို သဲနဲ့ အရင်ပက်ရပါတယ်။ ပက်ပြီး အဲဒီနေရာကို လှမ်း၊ လှမ်းပြီးမှ နောက်တစ်ခါ လှမ်းမယ့်နေရာကို သဲနဲ့ပက်၊ လှမ်းပြီးမှ အဲဒီလို ခက်ခက်ခဲခဲ သွားပြီး ချောင်းရိုးအတိုင်း သွားရပါတယ်။ အဲဒါပြီးလို့ နောက်တစ်ခါ အဲဒီကနေချောင်းရိုးပြီးသွားပြီဆိုရင် ဘာဖြစ်လဲဆိုရင် တောင်နံရံကြီး ပေ(၃၀)၊ (၄၀)လောက်ရှိတဲ့ နံရံကြီးတစ်ခုကို ရောက်ပါတယ်။ အဲဒီနံရံကြီးကိုကျတော့ သူတို့ အခေါ်တော့ ထန်းကဲ့ပေါ့။ ဝါးလှေကားနဲ့ တက်ရပါတယ်၊ အဲဒါကြီးကို၊ တက်ပြီးတော့မှ အဲဒီအပေါ်ရောက်မှ တောင်ကြီးကိုကျော်ပြီးတော့မှ ဟိုဘက်ကျမှ ဒီ ဇနပုဒ်ဆိုတဲ့ရွာကို ရောက်ပါတယ်။ အဲဒီ ဇနပုဒ်ဆိုတဲ့ရွာရောက်ပြီးရင် နောက်ထပ် (၉)မိုင် ဆက်သွားလိုက်ရင် ပျား ဆိုတဲ့ ရွာကို ရောက်ပါတယ်။ ဒါ ကျွန်တော်က ခရီးလမ်းပန်းကိုသွားတာ၊ ကျွန်တော် မသွားဘူးပါဘူး။ သွားလည်း မသွားနိုင်ပါဘူး။ အင်မတန် ခက်ခဲပါတယ်။ ဒါပေမဲ့လည်း ကျွန်တော်တို့ ကျောင်းဆရာလေးတွေဟာ ဒါ သူတို့၊ သူတို့ရဲ့ ဒါ ပညာရေးသံယောဇဉ်နဲ့ မဖြစ်ဖြစ်အောင် သွားပြီးတော့ စာသင်နေကြရပါတယ်။ အဲဒါကြောင့်မို့လို့ သူတို့တစ်တွေအတွက် ဘယ်လိုပဲဖြစ်ဖြစ် ဒါဟာ ဝေးလံခက်ခဲတယ်လို့ ဒါသတ်မှတ်ပြီး လစာ(၂)ဆ ပေးသင့်တဲ့အခြေအနေကို ကျွန်တော် တင်ပြခြင်း ဖြစ်ပါတယ်။ အဲဒီလိုပဲ မင်းကင်းမြို့နယ်အတွင်းမှာ မဟူဆိုတဲ့ ကျေးရွာလေး တစ်ရွာ၊ နောက်တစ်ခါ ကျွန်တော်တ��ု့ မင်းကင်းမြို့နယ်အတွင်းမှာပဲ ပေါ်တော်ပန်းကောက်ဆိုတဲ့ ကျေးရွာလေးတွေဟာ ဒါ လစာ(၂)ဆ ပေးသင့်တဲ့ ရွာကလေးတွေပါ။ ဒီရွာတွေဟာ ကျွန်တော်တို့ ရွာသိမ်၊ ရွာငယ်လေးတွေ ဖြစ်တဲ့အတွက် ဒါ ဝန်ထမ်းဆိုလို့ ကျောင်းဆရာပဲ ရှိပါတယ်။ ပညာရေးဝန်ထမ်းပဲ ရှိပါတယ်။ ကျန်းမာရေးဝန်ထမ်းတောင်မှ ကျွန်တော်တို့ ဒါ မရှိပါဘူး။ ဒါကြောင့်မို့လို့ ဒီရွာလေးတွေကတော့ ပေးသင့်တယ်ဆိုတဲ့အကြောင်း ကျွန်တော်တင်ပြတာပါ။ နောက်တစ်ခုကတော့ ကလေးဝမြို့နယ်ထဲက ကျွန်တော်တို့ ဒါ ဝေပုံ၊ ချင်းချောင်း၊ ကျောင်းကြီး ဆိုတဲ့ ကျေးရွာ(၃)ရွာပါ။ အဲဒီ ကျေးရွာ(၃)ရွာဟာ ဘယ်လောက်ဝေးသလဲဆိုရင် သူ့ရဲ့မြို့နယ် ကလေးဝမြို့နှင့် မိုင်(၆၀)လောက် ဝေးပါတယ်။ အင်မတန် ဒါ မိုးတွင်းဆိုရင် ခြေလျင်ပဲ သွားလို့ရပါတယ်။ ခက်ခက်ခဲခဲ သွားရတဲ့ နေရာဖြစ်ပါတယ်။ လမ်းမှာ (၂)ညအိပ်လောက် သွားရတဲ့ နေရာတွေ ဖြစ်ပါတယ်။ ဒါကြောင့်မို့ ဒါ ကျွန်တော့်အနေနဲ့ နမူနာအားဖြင့် ပြောပြရခြင်း ဖြစ်ပါတယ်။ ဒီလိုပဲ ကလေးဝ၊ မင်းကင်းမြို့နယ်ထဲမှာလိုပဲ အခြားမြို့နယ်တွေမှာလည်း ဝေးလံ ခက်ခဲတဲ့ ဒေသတွေရှိမှာပါပဲ။ ဒါ ကျွန်တော် မြို့အနေနဲ့ကတော့ ကျွန်တော်တို့ ဝေးလံခက်ခဲ့တဲ့ အထဲမှာ မပါသော်လည်းပဲ ဒီ ကျေးရွာလေးတွေဟာ စောစောက ဦးစိုင်းမြမောင် တင်ပြသလိုပဲ ဒါမြို့ အနေနဲ့ကတော့ မြို့၊ ဝေးလံခက်ခဲတဲ့ အထဲထည့်လို့မရသော်လည်းပဲ ဒါကျေးရွာလေးတွေ ဟာ ဝေးလံခက်ခဲတဲ့ အထဲထည့်ပြီး ကျွန်တော်တို့ လစာ(၂)ဆပေးရမယ့် အခြေအနေလေး တွေကို ကျွန်တော့်အနေနဲ့ တင်ပြခြင်း ဖြစ်ပါတယ်။ ဒါကြောင့်မို့ ကျွန်တော့်အနေနဲ့ တင်ပြချင် တာကတော့ ဒီ ဝေးလံခက်ခဲပြီး ဝန်ထမ်းလစာ(၂)ဆ ခံစားခွင့်ပြုသင့်တဲ့နေရာမှာ မြို့နယ်တွေကို အခြေမခံဘဲနဲ့ ကျေးရွာအုပ်စုတွင်မက ကျေးရွာအထိ အခြေခံပြီး ထည့်သွင်းစဉ်းစားသင့်ပါကြောင်း ကျွန်တော့်အနေနဲ့ ဦးဆန်းရယ် ရဲ့ အဆိုကို ထောက်ခံတင်ပြရင်း နိဂုံးချုပ်အပ်ပါတယ်။ ကျေးဇူးတင်ပါတယ်။</speech>
<speech type="vicespeaker">ဆက်လက်ပြီး ကချင်ပြည်နယ် မဲဆန္ဒနယ်အမှတ်(၁)မှ ဦးခက်ထိန်နန် ဆွေးနွေးနိုင်ပါပြီ</speech>
<speech><mp id="1">ဦးခက်ထိန်နန်၊ ကချင်ပြည်နယ် မဲဆန္ဒနယ်အမှတ်(၁)</mp>လေးစားအပ်ပါသော အမျိုးသားလွှတ်တော် ဒုတိယဥက္ကဋ္ဌကြီးနှင့် အမျိုးသားလွှတ်တော် ကိုယ်စားလှယ်များ၊ ပြည်ထောင်စုဒုတိယဝန်ကြီး အားလုံးကို မင်္ဂလာအပေါင်းနှင့် ပြည့်စုံကြပါစေလို့ ဂါရဝတရား ရှေ့ထားပြီးတော့ ဦးစွာနှုတ်ခွန်းဆက်သအပ်ပါတယ်။ ကျွန်တော်ကတော့ ကချင်ပြည်နယ် မဲဆန္ဒနယ်အမှတ်(၁)မှ အမျိုးသားလွှတ်တော် ကိုယ်စားလှယ် ဦးခက်ထိန်နန် ဖြစ်ပါတယ်။ ကျွန်တော့်အနေနဲ့ ကယားပြည်နယ် မဲဆန္ဒနယ်အမှတ်(၅)မှ အမျိုးသားလွှတ်တော် ကိုယ်စားလှယ် ဦးဆန်းရယ် ရဲ့ အဆိုကို ဆက်လက်ထောက်ခံ ဆွေးနွေးသွားမှာ ဖြစ်ပါတယ်။ ကျွန်တော်တို့နိုင်ငံဟာ နိုင်ငံအနှံ့အပြား တစ်ပြေးညီ ဖွံ့ဖြိုးတိုးတက်အောင်ကြိုးစားလျက် ရှိနေသော်လည်းပဲ အချို့သောဒေသ၊ မြို့နယ်များဟာ အသွားအလာခရီး လမ်းပန်းဆက်သွယ်ရေး အလွန်ခက်ခဲပြီးတော့ စားဝတ်နေရေး၊ ကျန်းမာရေးမှအစ အလွန်ခက်ခဲလျက်ရှိနေသေးတာကို တွေ့ရှိရပါတယ်။ ၂၀၁၁-၂၀၁၂ ဘဏ္ဍာရေးနှစ်တွင် လမ်းပန်းဆက်သွယ်ရေးခက်ခဲပြီး အစစ အရာရာ ရှားပါးသော ဒေသမြို့နယ်များရှိ ဝန်ထမ်းများ အတွက် လစာတိုးနိုင်ရန် လွှတ်တော်မှာ တင်ပြဆွေးနွေးပြီတော့ အတည်ပြုနိုင်ခဲ့ပြီး နိုင်ငံတော်အစိုးရမှလည်းပဲ ၁-၄-၂၀၁၂ ကနေပြီးတော့ လစာ(၂)ဆတိုးမြှင့် ထောက်ပံ့ပေးခဲ့တာ မြို့နယ်(၈၇)မြို့နယ်ရှိတယ်လို့ သိရပါတယ်။ နိုင်ငံတော်အစိုးရမှနေပြီးတော့ ပေးသင့်တဲ့မြို့နယ်၊ မပေးသင့်တဲ့မြို့နယ် ဆိုပြီးတော့ အခြေအနေသတ်မှတ်ချက်များ ရှိကောင်းရှိမည် ဖြစ်သော်လည်းပဲ တိုင်းဒေသကြီးနဲ့ ပြည်နယ် များမှာ အမှန်တကယ် လမ်းပန်းဆက်သွယ်ရေးနဲ့ အစစအရာရာ ရှားပါးခက်ခဲသော ဒေသမြို့နယ်များ ကျန်ရှိနေသေးတာကို တွေ့ရှိရပါတယ်။ ဥပမာ- မိမိတို့ ကချင်ပြည်နယ်မှာဆိုရင် လွယ်ဂျယ်မြို့နယ်ခွဲ၊ ဆဒုံးမြို့နယ်ခွဲ၊ ကန်ပိုက်တီးမြို့နယ်ခွဲ စသည်တို့ဖြစ်ပါတယ်။ ဆဒုံးမြို့နယ်ခွဲ၊ ကန်ပိုက်တီးမြို့နယ်ခွဲများဟာ ဆိုလို့ ရှိရင် ယခင်အစိုးရ ခေတ်အဆက်ဆက်မှာ တောင်တန်းစရိတ်၊ ရှားပါးစရိတ်များ ရရှိခံစားခဲ့တဲ့ နေရာဒေသများဖြစ်တယ်ဆိုတာလည်း သိရှိရပါတယ်။ ဒါကြောင့်မို့လို့ အမျိုးသားလွှတ်တော် ကိုယ်စားလှယ် ဦးဆန်းရယ် ရဲ့ နိုင်ငံတော်အစိုးရမှ ဝေးလံခက်ခဲ၍ ဝန်ထမ်းလစာ(၂)ဆ ခံစားခွင့်ပြုသင့်သော ဒေသ၊ မြို့နယ်များ မကျန်ရှိအောင် ထပ်မံလေ့လာစိစစ်၍ အမှန်တကယ် ပေးသင့်တဲ့ မြို့နယ်များကို ဆက်လက်ခွင့်ပြုသင့်ကြောင်း ပြည်ထောင်စုအစိုးရအား တိုက်တွန်းကြောင်းအဆိုကို ကျွန်တော့်အနေနဲ့လည်း လေးလေးနက်နက် ထောက်ခံ ဆွေးနွေးအပ်ပါတယ် ခင်ဗျား။</speech>
<speech type="vicespeaker">ဆက်လက်ပြီး စစ်ကိုင်းတိုင်းဒေသကြီး မဲဆန္ဒနယ် အမှတ်(၃)မှ ဒေါက်တာမြင့်နိုင် ဆွေးနွေးနိုင်ပါပြီ</speech>
<speech><mp id="1155">ဒေါက်တာမြင့်နိုင်၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၃)</mp>လေးစား အပ်ပါသော ဥက္ကဋ္ဌကြီးနှင့်တကွ တက်ရောက်လာသော အမျိုးသားသား လွှတ်တော်ကိုယ်စားလှယ် အားလုံး၊ ဧည့်သည်တော်အားလုံး ကာယသုခ၊ စိတ္တသုခ နှစ်ဖြာသော သုခနဲ့ ပြည့်စုံကြပါစေလို့ ဂါရဝပြု နှုတ်ခ���န်းဆက်အပ်ပါတယ်။ ကျွန်တော်ကတော့ စစ်ကိုင်းတိုင်းဒေသကြီး မဲဆန္ဒနယ် အမှတ်(၃)မှ လွှတ်တော်ကိုယ်စားလှယ် ဒေါက်တာမြင့်နိုင် ဖြစ်ပါတယ်။ ကျွန်တော်က ဦးဆန်းရယ် ရဲ့ ကယားပြည်နယ် အမှတ်(၅)၏ နိုင်ငံတော်အစိုးရမှ ဝေးလံခက်ခဲ၍ ဝန်ထမ်းလစာ(၂)ဆ ခံစားခွင့်ပြုသင့်သော ဒေသ၊ မြို့နယ်များ မကျန်ရှိအောင် ထပ်မံလေ့လာစိစစ်၍ အမှန်တကယ် ပေးသင့်သည့် မြို့နယ်များကို ဆက်လက်ခွင့်ပြုသင့်ကြောင်းအဆိုကို ထောက်ခံဆွေးနွေးသွားမှာ ဖြစ်ပါတယ်။ လေးစားအပ်သော ဒုတိယဥက္ကဋ္ဌကြီးခင်ဗျား။ အချိန်ကို ငဲ့ညှာသောအားဖြင့် ဖတ်ကြားတင်သွင်းခွင့်ပြုပါ။ ကျွန်တော်ဟာ ဝန်ထမ်းမျိုးရိုးမှ ဆင်းသက်လာသူ ဖြစ်ပါတယ်။ ကျွန်တော်၏ ဘဝအတွေ့အကြုံနှင့် မဲဆန္ဒရှင်ပြည်သူများဆန္ဒအပေါ် အခြေခံပြီး ဆွေးနွေး သွားမှာ ဖြစ်ပါတယ်။ မည်သည့်နိုင်ငံတွင်မဆို အစိုးရတစ်ရပ်၏ ယန္တရားတည်တံ့ခိုင်မြဲရေး၊ သန့်ရှင်းသောအစိုးရတစ်ရပ် ပေါ်ပေါက်ရေးအတွက် ဌာနဆိုင်ရာအသီးသီးတွင် တာဝန် ထမ်းဆောင်နေကြသော ဝန်ထမ်းများ၏ အခန်းကဏ္ဍသည် အဓိက ဖြစ်ပါသည်။ ဝန်ထမ်းများ၏ စီးပွားရေး၊ ပညာရေး၊ ကျန်းမာရေး၊ လူမှုရေးတို့ကို ပြေလည်အောင် ဆောင်ရွက်စီမံပေး ရမှာလည်း သက်ဆိုင်ရာအစိုးရတစ်ရပ်၏ တာဝန်သာ ဖြစ်ပါသည်။ ဝန်ထမ်းဘဝ ရောက်ရှိ လာသူ အများစုဟာ ငွေကြေးဥစ္စာ အမြောက်အမြား ရင်းနှီးမြှုပ်နှံပြီး ကုန်သည်စီးပွားရေး လုပ်ငန်းကို လုပ်ကိုင်နိုင်စွမ်း မရှိကြသူများသာ ဖြစ်ပါတယ်။ အလုပ်အကိုင် ရှားပါးမှုကြောင့် မိသားစုတစ်စုလုံးဟာ ရရှိသည့် လစာအပေါ်ပဲ မှီခိုအားထား ပြု နေကြရပါတယ်။ ယခုအခါ ရရှိသည့် ဝန်ထမ်းလစာနှင့် လုံးဝလောက်ငှမှု မရှိပါ။ ဟိုယခင်က ဝန်ထမ်းတစ်ယောက်၏ လစာနှင့် တစ်မိသားစုအားလုံး စားဝတ်နေရေးဖူလုံပြီး သားသမီးများကိုတောင် တက္ကသိုလ်ပညာရေးကို ဆုံးခန်းတိုင်သင်ကြားပေးနိုင်ခဲ့သလို အတန်အသင့် စုဆောင်းနိုင်ခဲ့ကြပါတယ်။ ယခုအခါမှာ အခြေခံဝန်ထမ်းတစ်ယောက်ဟာ မိမိသားသမီး တစ်ဦးကို အခြေခံပညာမူလတန်းစရိတ်ကိုတောင်မှ ခက်ခက်ခဲခဲ ရုန်းကန်နေကြရပါတယ်။ ကုန်ဈေးနှုန်း ကြီးမြင့်သည့်ဒဏ်ကို ဝန်ထမ်းများဟာ အခံရဆုံး ဖြစ်ပါတယ်။ ဒီလိုရုန်းကန်နေရ တဲ့ကြားထဲက ကျန်းမာရေး ချို့ယွင်းလာရင် မိသားစုကြားမှာ ကြီးမားတဲ့ပြဿနာကို ရင်ဆိုင် ဖြေရှင်းကြရပါတယ်။ ဒါထဲက ထပ်ဆင့်ပြီး မြို့နယ်အတွင်း ဝေးသီခေါင်ဖျားတဲ့ အရပ်ဒေသကို ပြောင်းရွှေ့ရမယ်ဆိုရင် မိသားစု တစ်ကွဲတစ်ပြားစီ ဖြစ်သွားပြီး သားသမီးများ၏ အနာဂတ်ရေး ဟာ လုံးဝရင်လေးစရာအဖြစ်ကို ခံစားကြရပါတယ်။ များသောအားဖြင့် ဝေးသီခေါင်ဖျားတဲ့ အရပ်ဒေသများဟာ လမ်းပန်းဆက်သွယ်ရေး လုံးဝခက်ခဲပြီး ကုန်ဈေးနှုန်းလည်း အဆမတန် ကြီးမားပါတယ်။ ငှက်ဖျားရောဂါ စတဲ့ ကူးစက်ရောဂါများကိုလည်း ခံစားစေရပါတယ်။ လေးစားအပ်သော ဒုတိယဥက္ကဋ္ဌကြီးခင်ဗျား။ ဝန်ထမ်းတစ်ဦးဟာ မိမိတာဝန်ကို ကျေပြွန်စွာ ထမ်းဆောင်နိုင်ဖို့ရာမှာ ဘဝတစ်ခုလုံးမြှုပ်နှံပြီး စိတ်ပျော်ရွှင်ချမ်းမြေ့စွာ လုပ်ကိုင် နိုင်ပါမှ လုပ်ငန်းများ ကောင်းစွာတွင်ကျယ်ပြီး၊ တိုင်းပြည်နဲ့ လူမျိုးအကျိုးကို များစွာ အကျိုးပြုနိုင်ကြမှာ ဖြစ်ပါတယ်။ စိတ်ပျော်ရွှင်ချမ်းမြေ့ဖို့ဆိုတာ စားဝတ်နေရေးဖူလုံဖို့က အဓိကပါ။ ဒါမှသာ ကိုယ်ကျင့်သီလ စောင့်ထိန်းနိုင်မှာ ဖြစ်ပါတယ်။ ယခုဖြစ်နေပုံက စားရမှာလည်း သဲနဲ့ တရှပ်ရှပ်၊ ပစ်ရမှာလည်း အဆီနဲ့ တဝင်းဝင်း၊ စိတ်မချမ်းမြေ့စရာများကိုသာ ကြုံတွေ့ခံစားနေကြရပါတယ်။ ဒါကြောင့် တစ်နိုင်ငံလုံးရှိမြို့နယ်ဒေသများမှာ ဝေးသီခေါင်ဖျားတဲ့ အရပ်ဒေသများကို ထပ်မံ စိစစ်သတ်မှတ်ပြီး ဝန်ထမ်းများ၏ လစာကို (၂)ဆ တိုးပေးသင့် ပါတယ်။ ကျွန်တော်ကို ဥပမာပေး၍ ပြောဆိုခွင့်ပြုပါ။ ကျွန်းလှမြို့နယ်နဲ့ ပင်လည်ဘူးမြို့နယ်နှစ်ခုဟာ ကပ်လျက်တည်ရှိပါတယ်။ ပင်လည်ဘူး မြို့နယ်အတွင်းမှာရှိတဲ့ ဝန်ထမ်းများဟာ လစာ(၂)ဆရရှိပြီး ကျွန်းလှမြို့နယ်မှာတော့ မရရှိခဲ့ပါ။ ဒါကြောင့် ကျွန်းလှမြို့နယ်အကြောင်း အနည်းငယ် ရှင်းပြခွင့်ပြုပါ။ ယခင် ကျွန်းလှမြို့နယ်ဟာမန္တလေး-မြစ်ကြီးနားကားလမ်း ဘေးက(၁၅)မိုင်အကွာမှာ တည်ရှိပြီး အင်မတန်မှ အေးချမ်း သာယာလှပတဲ့ မြို့လေးတစ်ခုပါ။ မြေသြဇာအလွန်ကောင်းမွန်တဲ့အတွက် ပဲမျိုးစုံကို ထွက်ပါ တယ်။ ယခုအခါ သဖန်းဆိပ်ဆည် တည်ဆောက်လိုက်တဲ့အတွက် တစ်မြို့လုံး ပြောင်းရွှေ့ ရပါတယ်။ တချို့ ကျေးရွာအုပ်စုတွေ ပြောင်းရွှေ့ခဲ့ရပါတယ်။ ဒါကြောင့် ကျွန်းလှမြို့ဟာ အတိ ဒုက္ခရောက်ခဲ့ပါတယ်။ ပြောင်းရွှေ့စဉ်မှာလည်း နစ်နာကြေးဟာ သာမန်ကာလျှံကာပဲ ရခဲ့ပါတယ်။ အခုအဲဒီ ကျွန်းလှမြို့နယ်ဟာ၊ ကျွန်းလှမြို့ကြီးဟာ ရထားလမ်းဘေးကို ရောက်ရှိလာခဲ့ပါပြီ။ ကျွန်းလှမြို့နယ်နဲ့အတူ ပါလာတာကတော့ အုပ်စု(၁၀)စု ပါဝင်လာခဲ့ပါတယ်။ ကျွန်းလှမြို့နယ် အနောက်ဘက်ခြမ်းနဲ့ (၂၂)အုပ်စု ကျန်ခဲ့ပါတယ်။ အဲဒါကို သဖန်းဆိပ်ဆည်ကြီးအဖြစ် ကာဆီး ထားပါတယ်။ သဖန်းဆိပ်ဆည်ရဲ့ အကျယ်ပမာဏကို ပြောရမယ်ဆိုလို့ရှိရင် အရှေ့-အနောက် အနံဟာ(၈)မိုင် ရှိပါတယ်။ အလျား တောင်-မြောက်ဟာ မိုင်(၃၀)ခန့် ရှိပါတယ်။ အရင်ကတော့ သဖန်းဆိပ်ဆည်ဟာ သွားရေးလာရေး အင်မတန်မှ ကောင်းမွန်ပါတယ်။ အခုအချိန်မှာတော့ မိုးခေါင်တာကတစ်ကြောင်း နောက်ပြီးတော့ သဖန်းဆိပ်ဆည်ရဲ့ အထက်ပိုင်းမှာ မတရား ရွှေကျင်မှုတွေကြောင့် နုန်းမြေတွေ ပို့လာတာကြောင့် သဖန်းဆိပ်ဆည်ရဲ့ ဧရိယာဟာ အင်မတန်မှ ကျဉ်းမြောင်းပြီး သွားရေးလာရေး ခက်ခဲနေပါတယ်။ သဖန်းဆိပ်ဆည်ရဲ့ အနောက်ဘက်မှာရှိတဲ့ ကျေးရွာအုပ်စု(၂၂)အုပ်စုဟာလည်း ကျွန်းလှမြို့ ကို လာမယ်ဆိုလို့ရှိရင် သဖန်းဆိပ်ဆည်ကို ပတ်ပြီး ကုန်းလမ်းဟာ သေချာစွာ ဖောက်လုပ်ထားတာ မရှိတဲ့အတွက် သဖန်းဆိပ်ဆည်ကိုပဲ မူတည်ပြီး ရေလမ်းခရီးဖြင့် လာနေကြရပါတယ်။ ဥပမာ ကျွန်တော် ပြောပြပါ့မယ်။ သဖန်းဆိပ်ဆည် အနောက်ဘက်ကမ်းမှာရှိတဲ့ ကျေးရွာအုပ်စု (၂၂)အုပ်စုမှာ ပါဝင်တဲ့ ရေရှင်တို့၊ ချောင်းစောက်တို့ ရွာတွေက ကျွန်းလှမြို့ကို လာမယ်ဆိုရင် အဲဒီရွာကနေပြီးတော့ ဆိပ်ဖူးရွာဆိုတဲ့ ရွာကို မိုင်(၃၀)ခရီးနှင်ရပါတယ်။ အဲဒါ လှည်းနဲ့ သွားရပါ တယ်။ ဆိုင်ကယ်နဲ့ သွားမယ်ဆိုရင် ဆိုင်ကယ်ကျွမ်းကျင်သူစီးရင်တော့ ရပါတယ်။ ဒါဟာလည်း ခြောက်သွေ့တဲ့ ရာသီမှသာ သွားနိုင်တာပါ။ သဖန်းဆိပ်ဆည်ဆိပ်ကမ်း၊ ဆိပ်ဖူးရွာရောက်ပြန်တော့ ယာယီကူးတို့ဆိပ်ကို သွားဖို့ရာ (၃)၊ (၄)မိုင် လှည်းနဲ့ သွားရပြန်ပါတယ်။ ယာယီကူးတို့ဆိပ် ရောက်ပြန်တော့ရော ကူးတို့ပေါ် တက်ဖို့ အင်မတန်မှ၊ စက်လှေပေါ် တက်ဖို့ရာ အင်မတန်မှ ခဲခဲယဉ်းယဉ်း တက်ခဲ့ရပါတယ်။ အဲဒီကနေ သဖန်းဆိပ် အနောက်ဘက်ကမ်းကနေ အရှေ့ဘက်ကမ်းကို သွားမယ်ဆိုရင် ခရီးမိုင်ဟာ (၂၅)မိုင်ခန့် ကျယ်ဝန်းပါတယ်။ သဖန်းဆိပ်ဆည်ဟာ ရေသေ ဖြစ်တဲ့အတွက် လှိုင်းလေးများ၊ လေ လေးများ ဖြူးလာရင် လှိုင်းဟာ အင်မတန်မှ ကြီးပါတယ်။ မိုးအခါဆိုရင် လုံးဝ သွားလို့မရဘူး။ လေထန်လာရင် သွားလို့ မရတော့ပါဘူး။ ညနေ(၃)နာရီကျော်တာနဲ့ လေဖြူးလာရင် စက်လှေသမားတွေဟာ ကမ်းကို ကပ်ခဲ့ကြရပါတယ်။ စက်လှေခကလည်း ဝေးတဲ့အရပ်ဆိုရင် လူစီးရင်(၁၀၀၀)၊ ဝေးရင်(၂၀၀၀)၊ ဆိုင်ကယ်တင်လာရင် နီးရင်(၂၀၀၀)၊ ဝေးရင်(၄၀၀၀)အဲဒီလို ပေးခဲ့ကြရပါတယ်။ တစ်ဖန် သဖန်းဆိပ်ဆည် အရှေ့ဘက်ကမ်း ရောက်ပြန်တော့ရော၊ ကူးတို့ဆိပ်နဲ့ ကားဆိပ်ဟာ (၂)မိုင်၊ (၃)မိုင်ဝေးတဲ့အတွက် တစ်ခါ လှည်းနဲ့ သွားကြရပြန်ပါတယ်။ နောက် ကားဆိပ်ကနေ ကျွန်းလှမြို့ကို (၁၀)မိုင် ခရီးသွားရပါတယ်။ အဲဒီ(၁၀)မိုင်ခရီးကတော့ ကုန်ကျစရိတ်က၊ ခရီးစရိတ်က (၁၀၀၀)ပဲ ကျပါတယ်။ အဲဒီခရီး အသွားအပြန်ခရီးကို ခုန ရေရှင်တို့၊ ချောင်းစောက်တို့က လာမယ်ဆို (၃)ညအိပ်၊ (၄)ညအိပ်ခရီး လာခဲ့ကြရပါတယ်။ ကုန်ကျစရိတ်က လေးသောင်းနီးပါးခန့် ကုန်ကျပါတယ်။ ဒါဟာ သွားရိုးသွားစဉ် လမ်းပါ။ တကယ်လို့ အရေးပေါ်အမြန် သွားရမယ်လို့ဆိုရင် ကျွန်တော်တို့ ရေရှင်ရွာ ကနေပြီးတော့ ပင်လည်ဘူးနဲ့ ခြားထားတဲ့ နန့်မယိမ်းချောင်းကို ဖြတ်ကျော်ပြီးတာနဲ့ ပင်လည်ဘူး နယ်မြေထဲကို ရောက်ပါတယ်။ ပင်လည်ဘူးနယ်မြေထဲ တောင်ဘက်တစ်ခြမ်း မိုင်(၄၀)ခရီးသွားရင် ကောလင်း နယ်မြေကို ရောက်ပါတယ်။ ကောလင်းနယ်မြေထဲကို (၁၂)မိုင်ခရီးသွားလျှင် ကန့်ဘလူနယ်မြေ ထဲကို ရောက်ပါတယ်။ ကန့်ဘလူနယ်မြေထဲကို မိုင်(၃၀) ဖြတ်ပြီးမှသာလျှင် ကျွန်းလှမြို့ကို ရောက်ရှိပါတယ်။ အဲဒီခရီးကလည်း ဆိုင်ကယ်နဲ့မှ နွေအခါမှသာ သွားလို့ရပါ တယ်။ ဒီခရီးမှာ ဆိုင်ကယ်ကယ်ရီ ငှားဖို့ဆိုတာ အင်မတန်မှ ခဲယဉ်းပါတယ်။ ဆိုင်ကယ်ဓာတ်ဆီ အနေနဲ့ (၂)ဂါလံ၊ (၃)ဂါလံ ကုန်ကျပါတယ်။ တကယ်လို့ ဆိုင်ကယ်ကယ်ရီငှားမယ် ဆိုရင်လည်း လေးသောင်းခွဲ၊ ငါးသောင်းခန့် ကုန်ကျပါတယ်။ ဒါဟာလည်း မနက်စောစောထွက်လာမှ ညနေ(၆)နာရီ ကျွန်းလှမြို့ကို ရောက်တာပါ။ သူ့ရဲ့ ကုန်ကျစရိတ်ဟာ လေးသောင်းခွဲ၊ ငါးသောင်း ရှိပါတယ်။ ဒါကြောင့် ဝန်ထမ်းတွေဟာ အဲဒီအရပ်ဒေသကို သွားရမှာ အင်မတန်မှ ဝန်လေး ပါတယ်။ ကုန်ဈေးနှုန်းဟာလည်း ဆယ်ဆခန့် ကြီးမြင့်ပါတယ်။ ငှက်ဖျားရောဂါကလည်း အင်မတန်မှ ထူပြောပါတယ်။ ဒါကြောင့် မသွားလိုကြပါဘူး။ ကျောင်းဆရာမ တစ်ယောက်ဆိုရင် Promotion ရရဲ့ သားနဲ့ ဒီခရီးကို လန့်ပြီးတော့ ပြန်သွားပါတယ်။ တစ်ခါ ဝန်ထမ်းတစ်ယောက် လစ်လပ်နေရင် အဲဒီလစ်လပ်နေတဲ့ နေရာဟာ (၂)နှစ်၊ (၃) နှစ်ကြာ မြင့်တတ်ပါတယ်။ ဒါက အကြမ်းဖျဉ်းအနေနဲ့ ကျွန်းလှမြို့နယ်အကြောင်းကို ကျွန်တော် ပြောခြင်းဖြစ်ပါတယ်။ ရေဦးမြို့နယ်မှာလည်း ထို့အတူပဲ ရှိပါတယ်။ ရေဦးမြို့နယ်မှာ အနောက်(၅)အုပ်စုဆိုတဲ့ ရွာ ရှိပါတယ်။ အနောက်(၅) အုပ်စုဟာ ရေဦးမြို့နယ်နဲ့ (၃၅)မိုင်၊ မိုင်(၅၀)ကွာပါတယ်။ ရွာတွေကတော့ ပလူဇဝ၊ တောင်ပြင်ငယ်၊ အင်းကြီး၊ ခင်မင်၊ ရွာငယ်ဆိုပြီးတော့ရှိပါတယ်။ သူကလည်း ရေဦးကို လာမယ်ဆိုရင် မဟာမြိုင်တောခြေမှာရှိတဲ့ ချင်းတွင်းမြစ် ကမ်းခြေမှာ ရှိတဲ့အတွက် အင်မတန်မှ ခက်ခဲပါတယ်။ ခြောက်သွေ့တဲ့ရာသီမှသာလျှင် ဆိုင်ကယ် နဲ့လာရင် လာလို့ရပါတယ်။ ဆိုင်ကယ်နဲ့ လာမယ်ဆိုပြန်တော့ကော လမ်းခရီးဟာ ကျွမ်းဖို့ လိုပါတယ်။ မဟာမြိုင်တောထဲကို ဖြတ်ရတာဖြစ်တဲ့အတွက် ထွန်စက်တို့၊ သစ်ထုတ်လုပ်ရေး ကားနဲ့ လိုက်မယ်ဆိုရင်လည်း ကားကြုံ စီးပြီးမှ လာရပါတယ်။ မိုးအခါမှာ ဘယ်လိုမှ သွားမရတော့ပါဘူး။ မိုးအခါကို သွားမယ်ဆိုရင် ရေဦး က နေပြီးတော့ မုံရွာကို ကားနဲ့ သွားရပါတယ်။ မုံရွာကနေမှတစ်ဆင့် စက်လှေစီးပြီး ကျွန်တော်တို့ ကမ်းနီကို ရောက်ပါတယ်။ ကမ်းနီကို ဖြတ်ပြီးမှသာလျှင် ခုနကျွန်တော်ပြောတဲ့ အနောက်(၅)အုပ်စုကို ရောက်ပါတယ်။ ဒါကြောင့် ရေဦးမြို့နယ်မှာလည်း အနောက်(၅)အုပ်စုကို သွားလိုတဲ့ ဝန်ထမ်းများဟာ အလွန် အင်မတန်မှ ရှားပါးပါတယ်။ ကြောက်လည်း ကြောက်လန့် နေကြပါတယ်။ ထို့အတူပဲ တန့်ဆည်မြို့နယ်မှာလည်း မဟာမြိုင်တောခြေမှာရှိတဲ့ လမ်းပန်း ဆက်သွယ်ရေး ခက်ခဲတဲ့ ရွာတွေ အများကြီး ရှိပါတယ်။ ကန့်ဘလူမြို့နယ်အတွင်းမှာလည်း အများကြီးရှိပါတယ်။ ဒါကြောင့် ကျွန်တော်ဆိုလို တာက မြို့နယ်ကိုအခြေမခံပဲမြို့နယ်အတွင်းမှာ ဒေသတွေရဲ့ ခက်ခဲမှုတွေကို သေချာစိစစ်ပြီး နိုင်ငံတော်အစိုးရအနေနဲ့ ဝန်ထမ်းလစာ (၂)ဆ တိုးမြင့်ပေးဖို့ရန် တစ်ကယ်ပေးသင့်တဲ့ အရာ တစ်ခုလို့ ကျွန်တော်လုံးဝဥသုံ ယုံကြည်ပါတယ်။ 54 ဒါကြောင့် ဦးဆန်းရယ် ရဲ့ အဆိုကို ကျွန်တော် လုံးဝ လှိုက်လှိုက်လှဲလှဲ ထောက်ခံပါတယ်။ ဒါနဲ့ပဲကျွန်တော့်ကို နိဂုံးချုပ်ခွင့်ပေးစေလိုပါတယ်။ အားလုံးကျေးဇူးတင်ပါတယ်။</speech>
<speech type="vicespeaker">ဆက်လက်ပြီး မကွေးတိုင်းဒေသကြီး မဲဆန္ဒနယ်အမှတ် (၁၂)မှ ဦးလှဆွေ ဆွေးနွေးနိုင်ပါပြီ</speech>
<speech><mp id="96">ဦးလှဆွေ၊ မကွေးတိုင်းဒေသကြီး မဲဆန္ဒနယ်အမှတ်(၁၂)</mp>လေးစားအပ် ပါသော အမျိုးသားလွှတ်တော် ဒုတိယဥက္ကဋ္ဌကြီးနှင့်တကွ ကြွရောက်လာသော ပြည်ထောင်စု ဝန်ကြီး၊ အမျိုးသားလွှတ်တော် ကိုယ်စားလှယ်များအားလုံး ကျက်သရေမင်္ဂလာအပေါင်းနှင့် ပြည်စုံတော်မူကြပါစေလို့ ဦးစွာပထမ နှုတ်ခွန်းဆက်သဂါရဝပြုအပ်ပါတယ်။ ကျွန်တော် ကယားပြည်နယ် မဲဆန္ဒနယ်အမှတ်(၅)က ဦးဆန်းရယ် ရဲ့ အဆိုကို ထောက်ခံဆွေးနွေးသွားမှာ ဖြစ်ပါတယ်။ ကျွန်တော်ရဲ့ ဒေသဖြစ်တဲ့ မကွေးတိုင်း မဲဆန္ဒနယ်အမှတ်(၁၂)ဆိုတာကတော့ ဂန့်ဂေါ၊ ထီးလင်း၊ ဆော ဆိုတဲ့ မြို့နယ်(၃)ခုနဲ့ မြို့နယ်ခွဲ(၁)ခုဖြစ်တဲ့ ကျောက်ထုမြို့နယ်ခွဲတို့ ပါဝင် ပါတယ်။ ဒီဝန်ကြီးဌာနပေါင်းစုံက ဒီခရိုင်အတွင်းမှာ ဝန်ထမ်း(၄၂၉၈)ဦး တာဝန် ထမ်းဆောင်လျက် ရှိပါတယ်။ ဂန့်ဂေါဒေသဟာ ဝေးလံခေါင်သီတဲ့ဒေသဖြစ်ကြောင်း အကျယ်ချဲ့ ပြီးတော့ မပြောလိုတော့ပါဘူး။ သို့သော် လစာ (၂)ဆခံစားရတဲ့ ကန်ပက်လက်မြို့ဟာ ဆောမြို့နဲ့ မိနစ်(၂၀)အကွာမှာ ရှိပါတယ်။ လမ်းကောင်းပါတယ်။ အလားတူ လစာ(၂)ဆ ခံစားရတဲ့ မင်းတပ်မြို့ ကတော့ ကျောက်ထုနဲ့ မိနစ်(၃၀)အကွာမှာ ရှိပါတယ်။ လမ်းကောင်းပါတယ်။ သူက ချင်းပြည်နယ်တစ်ခုလုံး လစာ(၂)ဆ ခံစားရတဲ့အထဲမှာပါသော်လည်းပဲ ချင်းပြည်နယ် အတွင်းမှာ လမ်းကောင်းပါတယ်။ ချင်းပြည်နယ်ရဲ့ ဝင်ပေါက် ကျွန်တော်တို့ ဂန့်ဂေါမှာ ဆိုးနေတာဖြစ်ပါတယ်။ ကျွန်တော်တို့ ဂန့်ဂေါကိုလာတဲ့လမ်းဟာ အင်မတန်ခက်ခဲတဲ့လမ်း ဖြစ်တဲ့အတွက် ကြောင့် ဥပမာအားဖြင့် ဆောနဲ့ ကျောက်ထု-ပခုက္ကူလမ်းမှာရှိတဲ့ ရေပြာတံတားဟာ (၃)နှစ် ဆက်တိုက်(၃) ကြိမ် ရေမျောခဲ့ပြီးတော့ အခုအထိ တံတားကို မထိုးနိုင်ဘဲနဲ့ ဟိုဘက်ဒီဘက် ကားများနဲ့ ကဲ့ပြီးတော့ ဒါ ရေလမ်းကိုတော့ လှေနဲ့ သွားရပါတယ်။ ဟိုတလော တုန်းကပဲ ကျောင်းဆရာမ(၄)ယောက် ရေနစ်ပြီးတော့ သေဆုံးသွားတာ ဒါဂျာနယ်တွေထဲမှာလည်း ဖတ်ရမှာ ဖြစ်ပါတယ်။ ကျွန်တော်တို့ သတ္တုနဲ့သယံဇာတရေးရာ ကော်မတီဝင်တွေဟာ အဲဒီဂန့်ဂေါဒေသကို ပြီးခဲ့တဲ့ လွှတ်တော်နားချိန်မှာ ခရီးလှည့်တဲ့အခါမှာ သူတို့ကတော့ အားလုံးလက်တွေ့ကျကျ လမ်းပန်းဆက်သွယ်ရေး မကောင်းဘူးဆိုတာ နားလည်သဘောပေါက် သွားကြပါတယ်။ ကော်မတီဥက္ကဋ္ဌရဲ့ ကားဟာ ကျောက်ထုမှာ လေအိတ်ပေါက်ပြီးတော့ ခြောက်ဘီးကားနဲ့တင်ပြီး ပခုက္ကူ ကို ပို့လိုက်ရတဲ့အနေအထား ဖြစ်ပါတယ်။ ဂန့်ဂေါအထိ လမ်းဟာ ခက်ထန်ကြမ်းတမ်းပြီးတော့ လစာ(၂)ဆ ခံစားရတဲ့ ချင်းပြည်နယ်အတွင်းထဲမှာတောင် လမ်းတွေ ကောင်းတယ် ဆိုတာကို ကျွန်တော့်အနေနဲ့ တင်ပြလိုပါတယ်။ အဲဒီတော့ ဂန့်ဂေါဒေသ လမ်းပန်းဆက်သွယ်ရေး ခက်ခဲပြီးတော့ ဝေးလံခေါင်သီတဲ့ အတွက်ကြောင့်မို့ ၁၉၅၂ ခုနှစ်ကစပြီး တောင်တန်းဒေသ ရှားပါးစရိတ်နဲ့ မိုးတွင်းရိက္ခာ(၃)လစာ ကြို တင်ထုတ်ယူခွင့် ရရှိခဲ့ပါတယ်။ အဲဒီရရှိနေတဲ့ ရှားပါးစရိတ်ဟာ ၂၀၀၃ ခုနှစ်၊ ဒီဇင်ဘာလ တစ်နိုင်ငံလုံး ဝန်ထမ်းဆန်တွေ မပေးတော့ဘူး။ ငွေ(၅၀၀၀)တိုးပေးမယ်ဆိုတဲ့ အချိန်ကစပြီး ရပ်တန့်သွားခဲ့ပါတယ်။ ဒါပေမဲ့ မိုးတွင်း(၃)လစာ၊ လစာထုတ်ယူခွင့်ကတော့ အခုအချိန်ထိ ရှိပါတယ်။ ဒီ မိုးတွင်းသုံးလစာ ကြိုတင်ထုတ်ယူခွင့်ကတော့ (၉)ရစ်ပြန်လည်ဖြတ်တောက် ပေးသွင်းရတဲ့ စနစ်ဖြစ်ပါတယ်။ ဒီမိုးတွင်း(၃)လစာ ကြို တင်ထုတ်ပေးခြင်းဟာ မိုးတွင်းမှာ ခက်ခဲကြမ်းတမ်းတဲ့ လမ်းပန်းရှိတဲ့အတွက် ရိက္ခာဝယ်ယူ သိုလှောင်လို့ရအောင် ထုတ်ပေးခြင်း ဖြစ်ပါတယ်။ ဒီလိုလစာ ကြို တင်ပေးခြင်းကို ထောက်ရှုခြင်းအားဖြင့် ဒီဒေသဟာ မြေပြန့် လိုတော့ မဟုတ်ဘူး။ ခက်ခဲတဲ့နေရာ ဖြစ်တယ်ဆိုတာ ဝန်ခံရမှာ ဖြစ်ပါတယ်။ ဒါ့အပြင် ၂၀၀၈ ခုနှစ်ကစပြီးတော့ လူမှုရေးနဲ့ လမ်းပန်းဆက်သွယ်ရေး နိမ့်ကျတဲ့ နေရာအဖြစ် မကွေးတိုင်းမှာ သတ်မှတ်ထားကြောင်းလည်း သိရှိရပါတယ်။ ဂန့်ဂေါကို ကိစ္စ အမျိုးမျိုးနဲ့လာတဲ့ တာဝန်ရှိသူ အဆင့်ဆင့်ဟာ သူတို့ပြန်သွားရင် သူတို့ စီးလာတဲ့ ကားတွေကို ဝပ်ရှော့မှာ အပ်နှံကြရတာ ပုံမှန်ပဲ ဖြစ်ပါတယ်။ ဂန့်ဂေါတစ်ခေါက် ဝပ်ရှော့တစ်ခေါက် ဖြစ်ပါတယ်။ ဂန့်ဂေါခရိုင်မှာ မြို့နယ်(၃)ခုနဲ့ မြို့နယ်ခွဲ(၁)ခုရှိတယ်။ ရှိတဲ့ဟာတွေ အားလုံးမှာ မြို့တိုင်းမှာ လေယာဉ်ကွင်းရှိပါတယ်။ မြန်မာပြည်မှာ မြို့တိုင်း လေယာဉ်ကွင်းရှိတဲ့ ခရိုင်ကို ပြောပါဆိုလို့ရှိရင် ဂန့်ဂေါခရိုင်ကို ပြရမှာပဲဖြစ်ပါတယ်။ တွင်အော်တာခေတ်က ပုံမှန်လေယာဉ်ပျံများ ပြေးဆွဲခဲ့ပါတယ်။ ခုတော့ တစ်မြို့မှ မဆင်းတော့ပါဘူး။ (၄)မြို့ရှိတာ (၄)မြို့စလုံး လေယာဉ်ကွင်း ဖောက်ပေးခဲ့တာဟာ မြေပေါ်ကလမ်းတွေ မကောင်းဘူးဆိုတာကို သက်သေပြ တာပဲ ဖြစ်ပါတယ်။ လေယာဉ်ကွင်းတွေဟာလည်း တောင်ကြားထဲမှာ ဖောက်ထားရတာဖြစ်လို့ ခက်ခက်ခဲခဲ ဆင်းရပြီးတော့ နိုင်ငံတော် စတီရီယိုအဆိုတော် စိန်လွင် သေဆုံးခဲ့တာ၊ လေယာဉ်ပျက်ကျမှုဟာ ကျောက်ထုလေယာဉ်ကွင်းအဟောင်းမှာ ဖြစ်ပျက်ခဲ့တာကို အားလုံး သိရှိပြီး ဖြစ်မှာပါ။ ဒီကနေ့ ဂန့်ဂေါကနေ မန္တလေးကို ထွက်တဲ့ကားဟာ နေ့လယ်(၁)နာရီမှာ ကလေးမြို့က ရထားဆိုက်တဲ့အချိန်က စထွက်ပြီးတော့ မန္တလေးကို နောက်နေ့ မနက်(၆)နာရီမှာ ပုံမှန်ဖြစ်ခဲ့ရင် ရောက်မှာဖြစ်ပါတယ်။ ပျမ်းမျှခြင်း ကားမောင်းချိန်ဟာ (၁၇)နာရီ ကြာမြင့်တဲ့ အတွက် အကွာအဝေး ဂန့်ဂေါနဲ့ မန္တလေးဟာ (၁၉၆)မိုင်ဖြစ်လို့ တစ်နာရီ ကို(၁၁.၅၂)မိုင်သာမောင်းနိုင်တာဖြစ်တဲ့အတွက်ကြောင့် (၂၆)မိုင် မာရသွန်ပြေးတဲ့ တာဝေးသမားရဲ့ အပြေးစံချိန်ထက် (၂)ဆကျော်နှေးနေတာကို တွေ့ရမှာ ဖြစ်ပါတယ်။ ကမ္ဘာ့ အပြေးချန်ပီယံ ဟူစိန်ဘော့ဂ် လိုသာ မီတာ(၁၀၀)ကို (၉)စက္ကန့်နဲ့ ပြေးမယ်ဆိုရင်တော့ (၁၅)ဆ လောက် ကွာခြားနေတာကို ကြည့်ခြင်းအားဖြင့် လမ်းပန်းဆက်သွယ်ရေး ဘယ်လောက် ညံ့ဖျင်းသလဲဆိုတာ သိသာနိုင် ပါတယ်။ မိုးများပြီးတော့ ပုံတောင်-ပုံညာ မှာ လမ်းပိတ်ခဲ့ရင်တော့ (၃) ရက်မှ (၇) ရက်ထိ လမ်းခရီး ရပ်တန့်တဲ့အတွက် ပြည်မမှ ပို့တဲ့ ပို့ကုန်တွေဖြစ်တဲ့ ဆားတို့၊ ဖယောင်းတိုင်တို့၊ ဓာတ်ခဲတို့၊ အိမ်သုံးဆေးဝါးတွေဟာ ဈေးတက်သွားလေ့ရှိပြီး ဂန့်ဂေါခရိုင်က ဝန်ထမ်းများ ခံစားကြရတာဖြစ်ပါတယ်။ လမ်းတွေပျက်တာ သစ်ကားတွေကြောင့်ဆိုပြီးတော့ သစ်တောရေးရာ နဲ့ ဆောက်လုပ်ရေးဝန်ကြီးဌာနတို့က အပြန်အလှန် စွပ်စွဲပြစ်တင်နေကြတဲ့ ဒဏ်တွေကိုလည်း ခံစားကြရတာတော့ ဂန့်ဂေါခရိုင် ပြည်သူတွေနဲ့ ဝန်ထမ်း (၄၂၉၈)ယောက်တို့ပဲ ဖြစ်ကြပါတယ်။ ပခုက္ကူ-ဂန့်ဂေါ ရထားလမ်းဟာလည်း ဖွင့်ပွဲကျင်းပပြီးတဲ့ နှစ်မှာပဲ သွားနိုင်ပြီးတော့ ပုံတောင်ပုံညာဥမင်ရဲ့ ချဉ်းကပ်လမ်းတွေဟာ တောင်ပြို ကျခဲ့တဲ့အတွက် ရထားလမ်း ပိတ်ဆို့သွားတာဟာ (၂)နှစ်ကျော်ပြီဖြစ်သော်လည်း အခုထိ ပြန်မကောင်းသေးပါဘူး။ တစ်ခုတည်းသော ရထားလမ်း ဖြစ်တဲ့ ကလေး-ဂန့်ဂေါရထားလမ်းဟာလည်း၊ ကလေးကနေ ဂန့်ဂေါကို (၈၄)မိုင် ခရီးကို (၉)နာရီကြာ မောင်းတဲ့အတွက် တစ်နာရီကို (၉)မိုင်နှုန်းသာ မောင်းနေတဲ့အတွက်ကြောင့် အဲဒီလိုမောင်းတာကိုတောင်မှ တစ်နှစ်ကို အကြိမ်(၂၀)လောက် ရထားလမ်း ချော်ကျနေတာ တွေ့ရမှာ ဖြစ်ပါတယ်။ လူမှုရေးခက်ခဲသော မြို့နယ်(၃)ခုဖြစ်တဲ့ ဂန့်ဂေါ၊ ဆော၊ ထီးလင်း တို့ကို လစာရှားပါး စရိတ် တိုးမြှင့်ခံစားစေလိုတဲ့ အမိန့်ကို ၂၀-၄-၁၉၈၉ ရက်စွဲပါ စာအမှတ်၊ စာ-၁/၄၈ (၇၁၈/၈၉)နဲ့ အဲဒီအချိန်က စီမံဘဏ္ဍာဝန်ကြီး ဗိုလ်ချုပ်မောင်မောင်ခင် လက်မှတ်ရေးထိုး ထုတ်ပြန်ခဲ့ပြီးတော့ လူမှုရေးခက်ခဲသော မြို့နယ်(၂၆)မြို့နယ်မှာ ဂန့်ဂေါ၊ ထီးလင်း၊ ဆောမြို့နယ် များ ပါဝင်ခဲ့ကြောင်း တွေ့ရမှာဖြစ်ပါတယ်။ သို့သော် အခုအစိုးရသစ်လက်ထက်မှာ လစာ (၂)ဆတိုးပေးတဲ့ မြို့နယ်(၈၀)ကျော်မှာတော့ ဘာကြောင့်ကျန်ခဲ့သလဲဆိုတာ ကျွန်တော်တို့ ပြန်လည် စဉ်းစားသုံးသပ်သင့်ကြောင်း တင်ပြအပ်ပါတယ်။ နိဂုံးချုပ်အားဖြင့် ဂန့်ဂေါခရိုင်အတွင်းရှိ ဝန်ထမ်းများဟာ ယခင်ကတည်းက ခံစားခဲ့ရတဲ့ တောင်တန်းဒေသ ဝေးလံခက်ခဲ ရှားပါးစရိတ်နဲ့ မိုးတွင်း (၃)လ ကြို တင်လစာ ထုတ်ယူခွင့်ရှိခဲ့တဲ့ အထောက်အထားများအရ လစာ(၂)ဆ တိုးပေးရေးအတွက် ဂန့်ဂေါ၊ ထီးလင်း၊ ကျောက်ထု၊ ဆောဒေသမှာရှိတဲ့ ဝန်ထမ်းများကိုယ်စား ပါဝင်ဆွေးနွေးရင်း ဦးဆန်းရယ် ရဲ့ အဆိုကို ထောက်ခံကြောင်း တင်ပြအပ်ပါတယ်ခင်ဗျား။</speech>
<speech type="vicespeaker">အမျိုးသားလွှတ်တော်ကိုယ်စားလှယ်များခင်ဗျား။ ကယားပြည်နယ် မဲဆန္ဒနယ်အမှတ်(၅)မှ ဦးဆန်းရယ် တင်သွင်းထားသည့် နိုင်ငံတော်အစိုးရမှ ဝေးလံခက်ခဲ၍ ဝန်ထမ်းလစာ(၂)ဆ ခံစားခွင့်ပြုသင့်သော ဒေသ၊ မြို့နယ်များ မကျန်ရှိအောင် ထပ်မံလေ့လာ စိစစ်၍ အမှန်တကယ်ပေးသင့်သည့်မြို့နယ်များကိုဆက်လက်ခွင့်ပြုသင့်ကြောင်း ပြည်ထောင်စု အစိုးရအား တိုက်တွန်းကြောင်း အဆိုနှင့် စပ်လျဉ်း၍ ပြည်ထဲရေးဝန်ကြီးဌာန၊ ဒုတိယဝန်ကြီးက ပြန်လည် ဆွေးနွေးရန်ရှိပါက ဆွေးနွေးဖို့ ဖြစ်ပါတယ်</speech>
<speech><agency id="89">ရဲချုပ်ကျော်ကျော်ထွန်း (ဒုတိယဝန်ကြီး၊ ပြည်ထဲရေးဝန်ကြီးဌာန)</agency>လေးစား အပ်ပါသော အမျိုးသားလွှတ်တော် ဒုတိယဥက္ကဋ္ဌကြီးနဲ့ အမျိုးသားလွှတ်တော် ကိုယ်စားလှယ်များ၊ ဖိတ်ကြားထားသော ဧည့်သည်တော်များအားလုံး မင်္ဂလာအပေါင်းနဲ့ ပြည့်စုံကြပါစေလို့ နှုတ်ခွန်း ဆက်သအပ်ပါတယ်။ ယခု ကယားပြည်နယ်၊ အမှတ်(၅) မဲဆန္ဒနယ် အမျိုးသားလွှတ်တော် ကိုယ်စားလှယ် ဦးဆန်းရယ်ရဲ့ နိုင်ငံတော်အစိုးရမှ ဝေးလံခက်ခဲ၍ ဝန်ထမ်းလစာ(၂)ဆ ခံစားခွင့်ပြုသင့်သော ဒေသ၊ မြို့နယ်များ မကျန်ရှိအောင် ထပ်မံလေ့လာ စိစစ်၍ အမှန်တကယ် ပေးသင့်သည့်မြို့နယ် များကို ဆက်လက်ခွင့်ပြုသင့်ကြောင်း ပြည်ထောင်စုအစိုးရအား တိုက်တွန်းကြောင်း အဆိုနှင့် စပ်လျဉ်းလို့ ကျွန်တော် ပြည်ထဲရေးဝန်ကြီးဌာန၊ ဒုတိယဝန်ကြီး ရဲချုပ် ကျော်ကျော်ထွန်းမှ ဖြေကြားသွားမှာ ဖြစ်ပါတယ်။ ဘဏ္ဍာရေးနှင့်အခွန်ဝန်ကြီးဌာနရဲ့ ၂၀၁၂ ခုနှစ်၊ မတ်လ ၁၅ နေ့ ရက်စွဲပါ အမိန့်ကြော်ငြာစာ အမှတ် ၁၀၁/၂၀၁၂ နဲ့ ဒေသစရိတ်ခံစားခွင့်ရှိတဲ့ မြို့နယ်များနဲ့ ဒေသစရိတ် နှုန်းထားများ ပြင်ဆင်သတ်မှတ်ခြင်း အမိန့်ကြော်ငြာစာကို ထုတ်ပြန်ခဲ့ပြီး ဖြစ်ပါတယ်။ အဲဒီ အမိန့်ကြော်ငြာစာမှာပါတဲ့ မြို့နယ်/မြို့နယ်ခွဲ (၈၇) ခု ရဲ့ လက်ရှိ လူမှုရေးခက်ခဲမှု အခြေအနေများနဲ့ ဒေသစရိတ်နှုန်းထား သတ်မှတ်ခြင်းတို့ကို ပြန်လည် လေ့လာစိစစ်ပြီး အဲဒီ မြို့နယ်/မြို့နယ်ခွဲ အသီးသီးမှာ တာဝန်ထမ်းဆောင်နေကြတဲ့ ဝန်ထမ်းများအတွက် လက်ရှိ လစဉ်ထုတ်ယူရရှိနေတဲ့ လစာနဲ့ ညီမျှတဲ့ငွေကို ဒေသစရိတ်အဖြစ် သတ်မှတ်ခံစား ခွင့်ပြုခဲ့ခြင်း ဖြစ်ပါတယ်။ သို့ဖြစ်ပါ၍ ဝေးလံခက်ခဲပြီး ဒေသစရိတ်ခံစားခွင့်ပြု သင့်တဲ့ မြို့နယ်များနဲ့ ပတ်သက် လို့ မကျန်ရှိအောင် စိစစ်တင်ပြထားပေမဲ့လည်း အခြေအနေအရ ထပ်မံခံစားခွင့်ပြုလိုတဲ့ မြို့နယ်၊ မြို့နယ်ခွဲများရှိကြောင်း တင်ပြလာပါက သက်ဆိုင်ရာ တိုင်းဒေသကြီး သို့မဟုတ် ပြည်နယ် အစိုးရအဖွဲ့ရဲ့ ထောက်ခံချက်အပေါ် ပြည်ထဲရေးဝန်ကြီးဌာနက စိစစ်ထောက်ခံ၍ ပြည်ထောင်စု အစိုးရအဖွဲ့ကို တင်ပြပြီး ပြည်ထောင်စုအစိုးရအဖွဲ့ ရဲ့ သဘောတူညီချက်နဲ့ ဒေသစရိတ်များ ခံစားခွင့်ပြုနိုင်ရန် ဆောင်ရွက်လျက်ရှိပါတယ်။ ဒါကြောင့်မို့လို့ ယခုအဆိုအား မှတ်တမ်းတင် သင့်ပါကြောင်း ဖြေကြားအပ်ပါတယ်။ ကျေးဇူးတင်ပါတယ်။</speech>
<speech type="vicespeaker">အဆိုရှင် ဦးဆန်းရယ် က မိမိရဲ့ အဆိုကို ရုပ်သိမ်းလိုခြင်း ရှိ/မရှိ တင်ပြပေးပါ</speech>
<speech><mp id="17">ဦးဆန်းရယ်၊ ကယားပြည်နယ် မဲဆန္ဒနယ်အမှတ်(၅)</mp>မှတ်တမ်း ထားရှိပေးဖို့ တင်ပြအပ်ပါတယ် ခင်ဗျား။</speech>
<speech type="vicespeaker">မှတ်တမ်းတင်ပေးဖို့</speech>
<speech><mp id="17">ဦးဆန်းရယ်၊ ကယားပြည်နယ် မဲဆန္ဒနယ်အမှတ်(၅)</mp>ဟုတ်ကဲ့။</speech>
<speech type="vicespeaker">အဆိုရှင်က မှတ်တမ်းတင်ပေးဖို့ တင်ပြတဲ့အတွက် မှတ်တမ်းတင်ရန် ဆုံးဖြတ်ပါတယ်</speech>
</motion>
<motion>
<title>ဦးစောမြဝင်း၊ ကရင်ပြည်နယ် မဲဆန္ဒနယ်အမှတ်(၁၁) (တိုင်းရင်းသားရေးရာကော်မတီ)၏ တိုင်းဒေသကြီး သို့မဟုတ် ပြည်နယ်အစိုးရများတွင် တိုင်းရင်းသားရိုးရာစာပေနှင့် ယဉ်ကျေးမှုအဖွဲ့များအား ဖွဲ့စည်းခွင့် (လုပ်ပိုင်ခွင့်) ပြဋ္ဌာန်းသတ်မှတ်ပေးရန် ပြည်ထောင်စု အစိုးရအား တိုက်တွန်းကြောင်းအဆိုကို ဦးခက်ထိန်နန် (အတွင်းရေးမှူး၊ တိုင်းရင်းသား ရေးရာကော်မတီ) က အဆိုတင်သွင်းခြင်းနှင့် လက်ခံဆွေးနွေးရန် သင့် မသင့်အဆုံးအဖြတ်ရယူခြင်း</title>
<speech type="vicespeaker">အစီအစဉ်အရ ဦးစောမြဝင်း၊ ကရင်ပြည်နယ် မဲဆန္ဒနယ် အမှတ်(၁၁) ၏ တိုင်းဒေသကြီး သို့မဟုတ် ပြည်နယ်အစိုးရများတွင် တိုင်းရင်းသားရိုးရာ စာပေနှင့် ယဉ်ကျေးမှုအဖွဲ့များအား ဖွဲ့စည်းခွင့် (လုပ်ပိုင်ခွင့် ပြဋ္ဌာန်းသတ်မှတ်ပေးရန် ပြည်ထောင်စုအစိုးရအား တိုက်တွန်းကြောင်း အဆိုတင်သွင်းခြင်းနှင့် လက်ခံ ဆွေးနွေးရန် သင့်/ မသင့် အဆုံးအဖြတ်ရယူခြင်း၊ အမျိုးသားလွှတ်တော် ကိုယ်စားလှယ်များခင်ဗျား။ ဦးစောမြဝင်းရဲ့ အဆိုကို ဦးစောမြဝင်းကိုယ်တိုင် မရှိတဲ့အတွက် ဦးစောမြဝင်း ကိုယ်စား ကိုယ်စားလှယ်တစ်ဦး က တင်သွင်းလိုကြောင်း တင်ပြတဲ့အတွက် ကိုယ်စားလှယ်က တင်သွင်းဖို့ ဖြစ်ပါတယ်။</speech>
<speech><mp id="1">ဦးခက်ထိန်နန် (အတွင်းရေးမှူး၊ တိုင်းရင်းသားရေးရာကော်မတီ)</mp>လေးစားအပ် ပါသော အမျိုးသားလွှတ်တော် ဒုတိယဥက္ကဋ္ဌကြီးနဲ့ အမျိုးသားလွှတ်တော် ကိုယ်စားလှယ်များ အားလုံးကို မင်္ဂလာပါလို့ နှုတ်ခွန်းဆက်သအပ်ပါတယ်။ ကျွန်တော်ကတော့ ကချင်ပြည်နယ် မဲဆန္ဒနယ်အမှတ်(၁)မှ အမျိုးသားလွှတ်တော်ကိုယ်စားလှယ် ဦးခက်ထိန်နန် ဖြစ်ပါတယ်။ ကျွန်တော့်ကို ဖတ်ကြားတင်သွင်းခွင့်ပြုပါရန် ခွင့်တောင်းခံအပ်ပါတယ်။ ပြည်သူ့လွှတ်တော် တိုင်းရင်းသားရေးရာနဲ့ ပြည်တွင်းငြိမ်းချမ်းရေးဖော်ဆောင်မှုကော်မတီနဲ့ အမျိုးသားလွှတ်တော် တိုင်းရင်းသားရေးရာကော်မတီပူးပေါင်းအဖွဲ့ကိုယ်စား တိုင်းဒေသကြီး သို့မဟုတ် ပြည်နယ်အစိုးရများတွင် တိုင်းရင်းသားရိုးရာ စာပေနှင့် ယဉ်��ျေးမှုအဖွဲ့များအား ဖွဲ့စည်းမှတ်ပုံတင်ခြင်း၊ လုပ်ပိုင်ခွင့်)ကို ပြဋ္ဌာန်းသတ်မှတ်ပေးပါရန် ပြည်ထောင်စုအစိုးရသို့ တိုက်တွန်းကြောင်း အဆိုကို တင်သွင်းသွားမှာ ဖြစ်ပါတယ်။ လေးစားအပ်ပါသော ဒုတိယဥက္ကဋ္ဌကြီးခင်ဗျား။ ပထမအကြိမ် အမျိုးသားလွှတ်တော် တတိယပုံမှန်အစည်းအဝေးနဲ့ စတုတ္ထပုံမှန်အစည်းအဝေးများအကြား လွှတ်တော်ရပ်နားစဉ် အတွင်း ပြည်သူ့လွှတ်တော်တိုင်းရင်းသားရေးရာနဲ့ ပြည်တွင်းငြိမ်းချမ်းရေး ဖော်ဆောင်မှုကော်မတီနဲ့ အမျိုးသားလွှတ်တော် တိုင်းရင်းသားရေးရာကော်မတီ နှစ်ရပ် ပူးပေါင်းပြီး တိုင်းရင်သားရေးရာ ကိစ္စရပ်များအား မြှင့်တင်ဆောင်ရွက်နိုင်ရေးအတွက် ၂၀၁၂ ခုနှစ်၊ မေလ နောက်ဆုံးပတ်မှ ဇွန်လ ဒုတိယပတ်အထိ တိုင်းဒေသကြီး(၇)ခုနဲ့ ပြည်နယ်(၇) ခုသို့ ကွင်းဆင်းလေ့လာရေးခရီး သွားရောက်ခဲ့ကြပါတယ်။ အဆိုပါလေ့လာရေး ခရီးစဉ် ရောက်ရှိခဲ့တဲ့ တိုင်းဒေကြီးနဲ့ ပြည်နယ် အသီးသီးရှိ လွှတ်တော်၊ အစိုးရအဖွဲ့၊ တရားသူကြီးချုပ်၊ ဥပဒေချုပ်၊ စာရင်းစစ်ချုပ်နဲ့ တိုင်းရင်းသားအဖွဲ့အစည်းများ၊ မြို့မိမြို့ဖများနဲ့ တွေ့ဆုံသော ဆွေးနွေးပွဲများတွင် တိုင်းရင်းသား ပြည်သူများ၏ ဆွေးနွေးတင်ပြချက်များအရ တိုင်းဒေသကြီး သို့မဟုတ် ပြည်နယ်အစိုးရများတွင် တိုင်းရင်းသားရိုးရာ စာပေနှင့် ယဉ်ကျေးမှုအဖွဲ့များအား ဖွဲ့စည်းမှတ်ပုံတင်ခြင်း (လုပ်ပိုင်ခွင့်)ကို ပြဋ္ဌာန်းသတ်မှတ်ပေးရန် ပြည်ထောင်စုအစိုးရအား တိုက်တွန်းကြောင်း အဆိုကို တင်သွင်းခြင်း ဖြစ်ပါတယ်။ တိုင်းဒေသကြီးနဲ့ ပြည်နယ်အသီးသီးတွင် နေထိုင်လျက်ရှိကြတဲ့ တိုင်းရင်းသားများဟာ မိမိတို့ရဲ့ ရိုးရာယဉ်ကျေးမှုပွဲများ၊ ဓလေ့ထုံးစံအရ ဆောင်ရွက်သည့် ပွဲများနှင့် ဘာသာရေးပွဲ များကို လွတ်လပ်စွာ လုပ်ကိုင်ဖော်ထုတ် ဆောင်ရွက်နိုင်ရန် အလို့ငှာ တိုင်းရင်းသားရိုးရာ ယဉ်ကျေးမှုအဖွဲ့များ ဖွဲ့စည်းပြီး ဆောင်ရွက်လျက်ရှိ ကြပါတယ်။ ထိုဖွဲ့စည်းတဲ့ အဖွဲ့ အစည်းများအား တရားဝင်မှတ်ပုံတင်ခြင်း၊ မှတ်ပုံတင် သတ်တမ်းတိုးခြင်းတို့ကို ပြည်ထောင်စုအစိုးရ၊ ပြည်ထဲရေးဝန်ကြီးဌာနတွင် တင်ပြဆောင်ရွက်ကြရာ၌ ကြန့်ကြာမှုများ၊ ခရီးဝေးခြင်း၊ အကုန်အကျများခြင်းစတဲ့ အခက်အခဲများ ကြုံ တွေ့ရကြောင်း၊ နေပြည်တော်သို့ သွားရောက်ဆောင်ရွက်ကြရသဖြင့် တချို့တိုင်းရင်းသား များမှာ လက်လှမ်းမမီ ဖြစ်နေကြောင်းကို ခရီးစဉ်တွင် တိုင်းရင်းသားပြည်သူအများစုက တင်ပြကြပါတယ်။ မိမိတို့ရဲ့ ရိုးရာယဉ်ကျေးမှုကို ပိုမို ထိန်းသိမ်းမြှင့်တင်ဆောင်ရွက်သွားနိုင်ရန်နဲ့ ပိုမိုလျင်မြန်လွယ်ကူစွာ ဆောင်ရွက်နိုင်ရန်ကိုလည်း တိုင်းရင်းသားပြည်သူများ တင်ပြ လာကြပါတယ်။ ထိုသို့ တိုင်းရင်းသားပြည်သူများရဲ့ တင်ပြချက်များအရ သက်ဆိုင်ရာ တိုင်းဒေသကြီး သို့မဟုတ် ပြည်နယ်အစိုးရများတွင် တိုင်းရင်းသားရိုးရာ ယဉ်ကျေးမှုအဖွဲ့ များအား ဖွဲ့စည်းမှတ်ပုံတင်ခြင်း (လုပ်ပိုင်ခွင့်)ကို ရရှိမည်ဆိုပါက လုပ်ငန်းများ ပိုမိုလျင်မြန် လွယ်ကူမည် ဖြစ်ပါတယ်။ သက်ဆိုင်ရာတိုင်းဒေသကြီး သို့မဟုတ် ပြည်နယ်များအတွင်းရှိ တိုင်းရင်းသားရေးရာ ဝန်ကြီးများမှလည်း လုပ်ငန်းတာဝန်များကို ကူညီသွားနိုင်မည်ဖြစ်ပြီး တိုင်းရင်းသားရိုးရာ ယဉ်ကျေးမှုအနုပညာ၊ ဓလေ့ထုံးတမ်းအစဉ်အလာများနဲ့ တိုင်းရငးသား စည်းလုံး ညီညွတ်ရေးကို ပို၍ထိရောက် လျင်မြန်စွာ ဆောင်ရွက်နိုင်မည်ဖြစ်ကြောင်းကို သုံးသပ်တွေ့ရှိရပါတယ်။ သို့ ဖြစ်ပါ၍ တိုင်းရင်းသားရိုးရာစာပေ၊ ယဉ်ကျေးမှုအဖွဲ့များအား ဖွဲ့စည်းမှတ်ပုံတင် ခြင်း၊ လုပ်ပိုင်ဆောင်ရွက်ခွင့်ကို သက်ဆိုင်ရာ တိုင်းဒေသကြီး သို့မဟုတ် ပြည်နယ်အစိုးရ များ၌ တင်ပြဆောင်ရွက်ခွင့် ရရှိနိုင်ရေးအတွက် တိုင်းဒေသကြီး သို့မဟုတ် ပြည်နယ်အစိုးရ များတွင် တိုင်းရင်းသားရိုးရာစာပေနှင့် ယဉ်ကျေးမှုအဖွဲ့များအား ဖွဲ့စည်းမှတ်ပုံတင်ခြင်း (လုပ်ပိုင်ခွင့်)ကို ပြဋ္ဌာန်းသတ်မှတ်ပေးပါရန် ပြည်ထောင်စုအစိုးရအား တိုက်တွန်းကြောင်း အဆိုကို တိုင်းရင်းသား ရေးရာကော်မတီဥက္ကဋ္ဌများနဲ့ ကော်မတီများ၏ တာဝန်ပေးချက်အိုင်းရင်းသား ပြည်သူများကိုယ်စား ဒုတိယဥက္ကဋ္ဌကြီးမှတစ်ဆင့် လေးစားစွာ တင်သွင်းအပ် ပါတယ် ခင်ဗျား။ ကျေးဇူး အများကြီးတင်ပါတယ်။</speech>
<speech type="vicespeaker">အဆိုကို ထောက်ခံမယ့်သူရှိပါက ဆက်လက်ဆောင်ရွက်ပါ</speech>
<speech><mp id="5">ဦးစိုင်းတင်အောင်၊ ကချင်ပြည်နယ် မဲဆန္ဒနယ်အမှတ်(၅)</mp>လေးစားအပ် ပါသော အမျိုးသားလွှတ်တော် ဒုတိယဥက္ကဋ္ဌကြီးခင်ဗျား။ ကချင်ပြည်နယ် မဲဆန္ဒနယ် အမှတ်(၁)မှ အမျိုးသားလွှတ်တော်ကိုယ်စားလှယ် ဦးခက်ထိန်နန် တင်သွင်းတဲ့ အဆို ဖြစ်တဲ့ တိုင်းဒေသကြီး သို့မဟုတ် ပြည်နယ်အစိုးရများတွင် တိုင်းရင်းသားရိုးရာစာပေနှင့် ယဉ်ကျေးမှု အဖွဲ့များအား ဖွဲ့စည်းခွင့် (လုပ်ပိုင်ခွင့်) ပြဋ္ဌာန်းသတ်မှတ်ပေးပါရန် ပြည်ထောင်စုအစိုးရအား တိုက်တွန်းကြောင်းအဆိုကို ကချင်ပြည်နယ် မဲဆန္ဒနယ်အမှတ်(၅)မှ အမျိုးသားလွှတ်တော် ကိုယ်စားလှယ် ကျွန်တော် ဦးစိုင်းတင်အောင် မှ ထောက်ခံကြောင်း တင်ပြအပ်ပါတယ်။</speech>
<speech type="vicespeaker">အမျိုးသားလွှတ်တော် ကိုယ်စားလှယ်များ ခင်ဗျား။ ဦးခက်ထိန်နန် တင်သွင်းတဲ့ အဆိုကို လွှတ်တော်ကိုယ်စားလှယ်တစ်ဦးက ထောက်ခံသွား ပါတယ်။ အဆိုမှာ တိုင်းဒေသကြီး သို့မဟုတ် ပြည်နယ်အစိုးရများတွင် တိုင်းရင်းသားရိုးရာ စာပေနှင့် ယဉ်ကျေးမှုအဖွဲ့များအား ဖွဲ့စည်းခွင့် (လုပ်ပိုင်ခွင့်) ပြဋ္ဌာန်းသတ်မှတ်ပေးရန် ပြည်ထောင်စုအစိုးရအား တိုက်တွန်းကြောင်းအဆိုဖြစ်ပါတယ်။ ဒါကြောင့် အဆိုကို လက်ခံ ဆွေးနွေးရန် သင့်/မသင့် လွှတ်တော်ရဲ့ ဆန္ဒရယူပါမယ်</speech>
<speech type="vicespeaker">အဆိုကိုလက်ခံဆွေးနွေးဖို့ လွှတ်တော်ကိုယ်စားလှယ်များက သဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="vicespeaker">အဆိုကိုလက်ခံဆွေးနွေးဖို့ သဘောမတူတဲ့ လွှတ်တော်ကိုယ်စားလှယ်များ ရှိပါ သလားခင်ဗျား။ အဆိုကို လက်ခံဆွေးနွေးဖို့ သဘောမတူတဲ့ လွှတ်တော်ကိုယ်စားလှယ် မရှိတဲ့အတွက် ဦးခက်ထိန်နန် ရဲ့ အဆိုကို လက်ခံဆွေးနွေးရန် လွှတ်တော်က သဘောတူကြောင်း ကြေညာပါတယ်။(ဩဘာသံများ)</speech>
<speech type="vicespeaker">ဦးခက်ထိန်နန် တင်သွင်းတဲ့အဆိုကို ဆွေးနွေးမယ့် လွှတ်တော် ကိုယ်စားလှယ်များ ရှိပါက အစည်းအဝေးရပ်နားတဲ့အခါ အမျိုးသားလွှတ်တော်ဌာန၊ ဒုတိယညွှန်ကြားရေးမှူးချုပ်ထံ အမည်စာရင်းပေးပို့ကြဖို့ ဖြစ်ပါတယ်</speech>
</motion>
</section>
</discussion>
<postface>
<title>အမျိုးသားလွှတ်တော်ဥက္ကဋ္ဌကအမျိုးသားလွှတ်တော် စတုတ္ထနေ့ အစည်းအဝေး ရပ်နားကြောင်းနှင့် ပဉ္စမနေ့ အစည်းအဝေး ဆက်လက်ကျင်းပမည့်နေ့ရက်နှင့် အချိန်ကို ကြေညာခြင်း</title>
<speech type="vicespeaker">အမျိုးသားလွှတ်တော် ကိုယ်စားလှယ်များ ခင်ဗျား။ ယခု အမျိုးသား လွှတ်တော် ပဉ္စမပုံမှန်အစည်းအဝေး စတုတ္ထနေ့ကို ရပ်နားပါမယ်။ ပထမအကြိမ် အမျိုးသား လွှတ်တော် ပဉ္စမပုံမှန်အစည်းအဝေး ပဉ္စမနေ့ကို ၂၀၁၂ ခုနှစ်၊ အောက်တိုဘာလ ၂၄ ရက် (ဗုဒ္ဓဟူးနေ့) နံနက် ၁၀းဝဝ နာရီ အချိန်မှာ ဆက်လက်ကျင်းပမှာဖြစ်ကြောင်း ကြေညာပါတယ်။(ဩဘာသံများ)</speech>
<speech type="mc">အမျိုးသားလွှတ်တော် ဒုတိယဥက္ကဋ္ဌကြီး ပြန်လည်ထွက်ခွာ ပါပြီခင်ဗျား</speech>
<speech type="mc">အားလုံး ထွက်ခွာနိုင်ပါပြီ ခင်ဗျား။</speech>
<p>ပထမအကြိမ် အမျိုးသားလွှတ်တော် ပဉ္စမပုံမှန်အစည်းအဝေး စတုတ္ထနေ့ အစည်းအဝေးကို ၁၃ ၄၈ နာရီအချိန်တွင် ရပ်နားပါသည်။</p>
</postface>
</transcript>
</doc>
