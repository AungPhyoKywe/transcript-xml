<doc>
<docinfo>
<docno>01-04-37.xml</docno>
<pdf>01-04-37.pdf</pdf>
<term value="01">ပထမအကြိမ်</term>
<legislature value="lower">ပြည်သူ့လွှတ်တော်</legislature>
<title>ပြည်ထောင်စုသမ္မတမြန်မာနိုင်ငံတော် ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး (၃၇) ရက်မြောက်နေ့မှတ်တမ်း</title>
<date>၁၃၇၄ ခုနှစ်၊ ဝါခေါင်လဆန်း ၁၄ ရက် (၂၀၁၂ ခုနှစ်၊ သြဂုတ်လ ၃၁ ရက်) (သောကြာနေ့)</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော် အစည်းအဝေးခန်းမတွင် ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး (၃၇) ရက်မြောက်နေ့ကို နံနက် ၁၀းဝဝ နာရီအချိန်၌စတင်ကျင်းပပါသည်။ ပြည်သူ့လွှတ်တော်ဥက္ကဋ္ဌအဖြစ် သူရဦးရွှေမန်းက ဆောင်ရွက်ပြီး၊ အခမ်းအနားမှူးအဖြစ်ဦးတင်ဝင်းအောင်၊ ဒုတိယညွှန်ကြားရေးမှူးချုပ်၊ လွှတ်တော်ရုံးက ဆောင်ရွက်ပါသည်။</p>
<speech type="mc">လေးစားအပ်ပါသော ပြည်သူ့လွှတ်တော်ကိုယ်စားလှယ်များခင်ဗျား။ ယခုအချိန်ကစပြီး ပြည်ထောင်စုသမ္မတမြန်မာနိုင်ငံတော် ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေးရဲ့ (၃၇) ရက်မြောက်နေ့ အစီအစဉ်စတင်ပါတော့မယ်</speech>
<title>ပြည်သူ့လွှတ်တော်ဥက္ကဋ္ဌနေရာယူခြင်း</title>
<speech type="mc">ပြည်သူ့လွှတ်တော်ဥက္ကဋ္ဌကြီး ကြွရောက်လာပါပြီခင်ဗျား။</speech>
<p>ပြည်သူ့လွှတ်တော်ဥက္ကဋ္ဌသည် ဥက္ကဋ္ဌအတွက်သတ်မှတ်ထားသည့် စင်မြင့်ပေါ်သို့ ကြွရောက် နေရာယူပါသည်။</p>
<speech type="speaker">အားလုံးမင်္ဂလာပါ။</speech>
<speech type="mc">အားလုံးထိုင်နိုင်ကြပါပြီခင်ဗျား။</speech>
<title>ပြည်သူ့လွှတ်တော်အစည်းအဝေးအထမြောက်ကြောင်းနှင့်စတင်ကျင်းပကြောင်းကြေညာခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ဒီကနေ့ကျင်းပတဲ့ ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး (၃၇) ရက်မြောက်နေ့မှာ ပြည်သူ့လွှတ်တော် ကိုယ်စားလှယ်များ စိစစ်ရေးကော်မတီရဲ့ တင်ပြချက်အရ အစည်းအဝေးသို့တက်ရောက်ခွင့်ရှိတဲ့ ပြည်သူ့လွှတ်တော်ကိုယ်စားလှယ် ၄၃၁ ဦးရှိတဲ့အနက် ၄၀၃ ဦးတက်ရောက်ပါတယ်။ အစည်းအဝေး သို့တက်ရောက်ခွင့်ရှိသူဦးရေ စုစုပေါင်းရဲ့ ၉၃.၅ ရာခိုင်နှုန်းရှိတဲ့အတွက် အစည်းအဝေးအထ မြောက်ကြောင်းနှင့် စတင်ကြောင်းကြေညာပါတယ်။ (ဩဘာသံများ)</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type="speaker">အစီအစဉ်များကို ကြို တင်ဖြန့်ဝေထားတဲ့အတိုင်း ဆက်လက်ဆောင်ရွက်ပါ့မယ်။</speech>
<leave>
<title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type="speaker">ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များ အတွက် ခွင့်ပန်ကြားရန် ဖြစ်ပါတယ်</speech>
<speech><mp id="uam">ဦးအေးမြင့်(အတွင်းရေးမှူး၊ ပြည်သူ့လွှတ်တော်ကိုယ်စားလှယ်များစိစစ်ရေးကော်မတီ)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး (၃၇) ရက်မြောက်နေ့ ၃၁-၈-၂၀၁၂ ရက်နေ့တွင် အစည်းအဝေး မတက်ရောက်နိုင်သဖြင့် ခွင့်တိုင်ကြားသူ လွှတ်တော်ကိုယ်စားလှယ်များစာရင်းကို ပြည်သူ့လွှတ်တော် ကိုယ်စားလှယ်များစိစစ်ရေးကော်မတီဥက္ကဋ္ဌကိုယ်စား ကျွန်တော်ဦးအေးမြင့်မှ စုစည်းတင်ပြသွား မှာဖြစ်ပါတယ်။ ပြည်သူ့လွှတ်တော်တွင် တက်ရောက်ခွင့်ရှိသောကိုယ်စားလှယ် ၄၃၁ ဦးရှိပြီး ယခင် ခွင့်ပန်ကြားသူ ၁၀ ဦးရှိပါတယ်။ ယနေ့ ခွင့်တိုင်ကြားသူ ၁၈ ဦးရှိပြီး စုစုပေါင်း ကိုယ်စားလှယ် ၂၈ ဦး ခွင့်တောင်းခံထားပါတယ်။ ယနေ့ခွင့်တိုင်ကြားသူ ၁၈ ဦးတွင် ကျန်းမာရေးမကောင်းခြင်း၊ ကိုယ်တိုင်ဆောင်ရွက်ရန်ကိစ္စရှိခြင်းနှင့် ပြည်ပနိုင်ငံများသို့ လေ့လာရေးသွားရောက်ရန်ရှိပါသဖြင့် ခွင့် ၁ ရက် တိုင်ကြားသူကိုယ်စားလှယ် ၁၅ ဦး၊ ခွင့် ၄ ရက် တိုင်ကြားသူ ကိုယ်စားလှယ် ၁ ဦး၊ ခွင့် ၈ ရက် တိုင်ကြားသူ ကိုယ်စားလှယ် ၁ ဦး အစည်းအဝေးပြီးဆုံးသည်အထိတိုင်ကြားသူ ၁ ဦး စုစုပေါင်း ၁၈ ဦး ရှိပါတယ်။ ကိုယ်စားလှယ် ၁၈ ဦးက အောက်ပါအတိုင်းဖြစ်ပါတယ်။ (၁) မိုးကုတ်မဲဆန္ဒနယ်မှ ဦးဘဌေး၊ (၂) မော်လမြိုင်ကျွန်းမဲဆန္ဒနယ်မှ ဦးကိုကိုလွင်၊ (၃) ပုသိမ်မဲဆန္ဒနယ်မှ ဦးဝင်းမြင့်၊ (၄) သီပေါမဲဆန္ဒနယ်မှ ဦးရဲထွန်း၊ (၅) လှိုင်မဲဆန္ဒနယ်မှ ဒေါက်တာဝင်းမြင့်၊ (၆) ဗဟန်းမဲဆန္ဒနယ်မှ ဒေါက်တာမောင်မောင်ဝင့်၊ (၇) ပျော်ဘွယ်မဲဆန္ဒနယ်မှ ဦးမြင့်စိုး၊ (၈) ဆိပ်ကမ်းမဲဆန္ဒနယ်မှ ဒေါက်တာနေလင်း၊ (၉) ရန်ကင်းမဲဆန္ဒနယ်မှ ဦးသာဝင်း၊ (၁၀) လောက်ကိုင်မဲဆန္ဒနယ်မှ ဦးကျော်နီနိုင်၊ (၁၁) တာမွေမဲဆန္ဒနယ်မှ ဒေါ်လဲ့လဲ့ဝင်းဆွေ၊ (၁၂) လေးမျက်နှာမဲဆန္ဒနယ်မှ ဦးဘဌေး၊ (၁၃) ဓနုဖြူမဲဆန္ဒနယ်မှ ဦးကြည်တင့်၊ (၁၄) ငပုတောမဲဆန္ဒနယ်မှ ဒေါ်ခင်သန်းမြင့်၊ (၁၅) သန်လျင်မဲဆန္ဒနယ်မှ ဦးလွင်ဦး၊ (၁၆) ကော့မှူးမဲဆန္ဒနယ်မှ ဒေါ်အောင်ဆန်းစုကြည်၊ (၁၇) ထန်းတပင်မဲဆန္ဒနယ်မှ ဦးစိန်ထွန်း၊ (၁၈) တမူးမဲဆန္ဒနယ်မှ ဦးခင်မောင်ရွှေ (ခ) ဦးပေါ်ကာ တို့သည် ခွင့်အသီးသီး တင်ပြလာပါတယ်။ အထက်ပါ ကိုယ်စားလှယ်များရဲ့ ခွင့်တင်ပြချက်များအား ခွင့်ပြုပေးပါရန် လေးစားစွာ ပန်ကြား အပ်ပါတယ်။</speech>
<speech type="speaker">အားလုံးကို ခွင့်ပြုပါတယ်။</speech>
<title>ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကိုမှတ်တမ်းတင်ခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့်ရှိတဲ့ လွှတ်တော်ကိုယ်စားလှယ် ၄၃၁ ဦး၊ ယခင်က ခွင့်ပန်ကြား၍ခွင့်ပြု ထားသူ ၁၀ ဦး၊ ယနေ့ ခွင့်ပြု ထားသူ ၁၈ ဦးဖြစ်၍ လွှတ်တော်က ခွင့်ပြုထားသူစုစုပေါင်း ၂၈ ဦးဖြစ်ပါတယ်။ ခွင့်မဲ့ပျက်ကွက်သူမရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေတင်ပြချက်ကို လွှတ်တော်က အတည်ပြု ပါသလားခင်ဗျား</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က အတည်ပြုပါသည်။</p>
<speech type="speaker">လွှတ်တော်က အတည်ပြုတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)</speech>
</leave>
</preface>
<discussion>
<section value="QA">
<title>ကြယ်ပွင့်ပြထားသည့်မေးခွန်းများကို သက်ဆိုင်ရာ ပြည်သူ့လွှတ်တော် ကိုယ်စားလှယ်များက မေးမြန်းခြင်းနှင့် သက်ဆိုင်ရာ ပြည်ထောင်စုအဆင့်အဖွဲ့အစည်းဝင်များက ဖြေကြားခြင်း</title>
<speech type="speaker">အစီအစဉ် ၅ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ မေးခွန်းများ မေးမြန်းဖြေကြားခြင်း အစီအစဉ် စတင်ဆောင်ရွက်ပါမယ်။</speech>
<Q-A>
<title>၂၀၁၂-၂၀၁၃ ပညာသင်နှစ်မှစ၍ ဖရူဆိုမြို့နယ်အား တက္ကသိုလ်ဝင်တန်း စာစစ်ဌာနဖွင့်လှစ်ပေးနိုင် မည့် အစီအစဉ် ရှိ၊ မရှိနှင့်စပ်လျဉ်းသည့်မေးခွန်း</title>
<speech type="speaker">ပထမဦးစွာ ဖရူဆိုမဲဆန္ဒနယ်မှ ဦးအူးရယ်အား မေးမြန်းဖို့ ဖိတ်ခေါ်ပါတယ်</speech>
<speech><mp id="189">ဦးဦးရယ် (ခ) ဦးအူးရယ်(ဖရူဆိုမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်ကြီးများ၊ ဖိတ်ကြားထားသော ဧည့်သည်တော်များ ခင်ဗျား။ နှစ်ဖြာသော မင်္ဂလာအပေါင်းနှင့် ပြည့်စုံနိုင်ကြပါစေလို့ ဆုတောင်းမေတ္တာဂါရဝပြုအပ်ပါ တယ်။ ကျွန်တော်ကတော့ ကယားပြည်နယ်၊ ဖရူဆိုမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးဦးရယ် ဖြစ်ပါတယ်ခင်ဗျား။ ကျွန်တော့်အနေနဲ့ ၂၀၁၂-၂၀၁၃ ပညာသင်နှစ်မှစပြီး ဖရူဆိုမြို့နယ်အား တက္ကသိုလ်ဝင်တန်းစာစစ်ဌာနဖွင့်လှစ်ပေးနိုင်မယ့် အစီအစဉ်ရှိ၊ မရှိ မေးခွန်းနှင့်ပတ်သက်ပြီး မေးမြန်း တင်ပြသွားမှာဖြစ်ပါတယ်ခင်ဗျား။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ကျွန်တော် မေးမြန်းလိုသည့်မေးခွန်းနှင့်ပတ်သက်ပြီး အနည်းငယ်ရှင်းပြလိုပါတယ်။ ကယားပြည်နယ်မှာ မြို့နယ်ပေါင်း ရ မြို့နယ်ရှိ သည့်အနက် လွိုင်ကော်မြို့နယ်နှင့် ဒီမောဆိုမြို့နယ်များပြီးရင် ဖရူဆိုမြို့နယ်ဟာ တတိယမြို့နယ် အဆင့်မှာ ရှိပါတယ်။ တတိယမြို့နယ်အဆင့်ဖြစ်တဲ့ ဖရူဆိုမြို့နယ်ဟာ လက်ရှိမှာ တက္ကသိုလ်ဝင်တန်း စာစစ်ဌာနမရှိသည့်အတွက် တက္ကသိုလ်ဝင်တန်းကျောင်းသား ကျောင်းသူများအနေဖြင့် ၁၀ မိုင်ကျော် ခန့်အလှမ်းဝေးကွာနေတဲ့ ဒီမောဆိုမြို့နယ် စာစစ်ဌာနသို့ နှစ်စဉ်နှင့်အမျှ သွားရောက်ဖြေဆိုခဲ့ကြရ ပါတယ်။ ဒီလိုသွားရောက်ဖြေဆိုခဲ့ကြရာမှာ သွားရေးလာရေး ခရီးကြန့်ကြာမှု၊ ညအိပ်တည်းခိုနေထိုင် ရေး၊ စားရေးသောက်ရေး၊ ကြိုပို့ရေး၊ ရေ၊ မီးများအခက်အခဲရှိသည့်အပြင် ကျန်းမာရေးစောင့်ရှောက်မှု၊ အနီးကပ်ကြီးကြပ်အုပ်ထိန်းမှု၊ အုပ်ချုပ်ရေးအပါအဝင် အခက်အခဲ ပေါင်းစုံရင်ဆိုင်ကြုံတွေ့ခဲ့ကြရ ပါတယ်။ ကျောင်းသား ကျောင်းသူများအနေဖြင့် အခက်အခဲများကြောင့် စိတ်ဖိစီးမှုဒဏ်ခံခဲ့ကြရပြီး အောင်ချက်မြင့်မားရေးကိုပါ အနည်းနှင့်အများ ထိခိုက်စေခဲ့ကြောင်း သိရှိခဲ့ရပါတယ်။ အထူးသဖြင့် ဖရူဆိုမြို့နယ်အနေဖြင့် တက္ကသိုလ်ဝင်တန်းစာမေးပွဲ ဖြေဆိုရမယ့် ရက်မတိုင်မီ ၃ လအလိုမှာ စာမေးပွဲ ဖြေဆိုမည့် ကျောင်းသား ကျောင်းသူများအား ညအိပ်စခန်းသွင်းလေ့ကျင့်ပေးလျက်ရှိရာ ဖရူဆိုမြို့နယ် မှာသာ စာစစ်ဌာနရှိမယ်ဆိုပါက လေ့ကျင့်ရေးစခန်းမှ စာစစ်ဌာနသို့ အခက်အခဲမရှိ လွယ်လင့်တကူ သွားရောက်ဖြေဆိုနိုင်ကြမှာဖြစ်ပြီး ခရီးကြန့်ကြာမှုမှလည်း အဆင်ပြေချောမွေ့စေနိုင်မှာ ဖြစ်ပါတယ်။ ဒါတွေမကဘဲ ကျောင်းသား ကျောင်းသူများရဲ့ ကျန်းမာရေးနှင့် အောင်ချက်မြင့်မားရေးတို့ကိုပါ မြို့နယ် ကျန်းမာရေးဝန်ထမ်းများဖြင့် အလှည့်ကျ စောင့်ရှောက်ပြုစုပေးနိုင်ရုံသာမက အာဟာရဖြည့်တင်းမှု အပိုင်းရော၊ အုပ်ထိန်းကွပ်ကဲမှုအပိုင်းများပါ အနီးကပ်စောင့်ရှောက်ပြုစုပေးနိုင်မှာ ဖြစ်ပါတယ်။ ဥက္ကဋ္ဌကြီးခင်ဗျား။ ဖရူဆိုမြို့နယ်မှာ အခြေခံပညာအထက်တန်းကျောင်း တစ်ကျောင်း တည်းသာရှိပြီး အထက်တန်းပြဆရာ ဆရာမ အင်အားအနေဖြင့် ၁၂ ဦးရှိပါတယ်။ တစ်ဆက်တည်းမှာပဲ တက္ကသိုလ်ဝင်တန်း စာမေးပွဲဖြေဆိုကြတဲ့ ကျောင်းသား ကျောင်းသူများရဲ့ အခြေအနေကို အနီးစပ်ဆုံး ပညာသင်နှစ်များဖြစ်ကြတဲ့ ၂၀၀၉-၂၀၁၀ ပညာသင်နှစ်မှာဆိုရင်ဖြင့် ဝင်ရောက်ဖြေဆိုသူပေါင်း ၁၀၃ ဦးရှိသည့်အနက် ၄၃ ဦးအောင်မြင်ခဲ့ပြီး ရာခိုင်နှုန်းအားဖြင့် ၄၁.၇၅ ရာခိုင်နှုန်းရှိပါတယ်။ ၂၀၁၀၂၀၁၁ ပညာသင်နှစ်မှာဆိုရင်ဖြင့် ဝင်ရောက်ဖြေဆိုသူပေါင်း ၁၀၄ ဦးရှိသည့်အနက် ၃၂ ဦးအောင်မြင် ခဲ့ပြီး ရာခိုင်နှုန်းအားဖြင့် ၃၀.၇ရ ရာခိုင်နှုန်းရှိပါတယ်။ ၂၀၁၁-၂၀၁၂ ပညာသင်နှစ်မှာဆိုရင်ဖြင့် ဝင်ရောက်ဖြေဆိုသူပေါင်း ၁၃ရ ဦးရှိသည့်အနက် ၃၄ ဦးအောင်မြင်ခဲ့ပြီး ရာခိုင်နှုန်းအားဖြင့် ၂၄.၈၂ ရာခိုင်နှုန်းရှိပါတယ်။ ရိုသေလေးစားအပ်ပါသော ဥက္ကဋ္ဌကြီးခင်ဗျား။ ယခုပညာနှစ်ဖြစ်တဲ့ ၂၀၁၂၂၀၁၃ ခုနှစ် နှစ်စမှာပင် ဖရူဆိုမြို့နယ်၏ တက္ကသိုလ်ဝင်တန်း ကျောင်းသား ကျောင်းသူများဦးရေမှာ ၁၆၀ ဦးရှိသည်ဟုလည်း သိရှိရပါတယ်ခင်ဗျား။ ဖရူဆိုမြို့နယ်တွင် တက္ကသိုလ်ဝင်တန်း စာစစ်ဌာန ဖွင့်လှစ်ပေးနိုင်မည်ဆိုပါက လုံခြုံ ရေးအနေဖြင့် တပ်ရင်း ၂ ရင်းနှင့် မြို့နယ်ပြည်သူ့ရဲတပ်ဖွဲ့စခန်းများ ရှိထားပြီး ဖြစ်သလို ကျန်းမာရေးစောင့်ရှောက်မှုအတွက်ဆိုရင်လည်း မြို့နယ်ပြည်သူ့ဆေးရုံနှင့် ဆေးပေးခန်းများ ရှိထားပြီး ဖြစ်ပါတယ်။ အလားတူ စာဖြေဆိုကြမယ့် ကျောင်းသား ကျောင်းသူများ နေရာချထားပေးနိုင်သည့် ကျောင်းဆောင်ခန်းများလည်း အလုံအလောက်ရှိထားပြီး ဖြစ်ပါတယ်။ မေးခွန်းအဖြေလွှာများ လုံခြုံအောင်ထိန်းသိမ်းထားနိုင်ရန်အတွက် မြို့နယ် ပြည်သူ့ရဲတပ်ဖွဲ့စခန်း အတွင်းမှာပင် ငွေတိုက်အဆောက်အဦ တစ်ခုလည်းရှိထားပြီး ဖြစ်ပါတယ်။ သို့ဖြစ်ပါ၍ ဖရူဆိုမြို့နယ် ရှိ တက္ကသိုလ်ဝင်တန်း ကျောင်းသား ကျောင်းသူများ အောင်ချက်မြင့်မားရေးအတွက် ရည်မှန်းချက် ထားပြီး ဖရူဆိုမြို့နယ်အား ၂၀၁၂-၂၀၁၃ ပညာသင်နှစ်မှစ၍ တက္ကသိုလ်ဝင်တန်းစာစစ်ဌာန ဖွင့်လှစ် ပေးနိုင်ရေးအတွက် အောက်ပါမေးခွန်းများ မေးမြန်းတင်ပြအပ်ပါတယ်။ မေးခွန်း(၁) ၂၀၁၂-၂၀၁၃ ပညာသင်နှစ်မှစ၍ ဖရူဆိုမြို့နယ်အား တက္ကသိုလ်ဝင်တန်းစာစစ်ဌာနဖွင့်လှစ်ပေးနိုင်မည့် အစီအစဉ် ရှိ၊ မရှိ သိလိုပါတယ်။ မေးခွန်း(၂) အကယ်၍ ဖွင့်လှစ်ပေးနိုင်ခြင်းမရှိပါက မည်သည့်အကြောင်းကြောင့် မဖွင့်ပေးနိုင်သည်ကို သိရှိလို၍ မေးမြန်းတင်ပြအပ်ပါတယ်ခင်ဗျား။ ကျေးဇူးတင်ပါတယ်။(ဩဘာသံများ)</speech>
<speech type="speaker">သက်ဆိုင်ရာ ပြည်ထောင်စုဝန်ကြီးဌာနမှ ပြန်လည်ဖြေကြားဖို့ ဖြစ်ပါတယ်</speech>
<speech><agency id="91">ဦးအေးကြူ (ဒုတိယဝန်ကြီး၊ ပညာရေးဝန်ကြီးဌာန)</agency>မင်္ဂလာပါခင်ဗျား။ ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ အားလုံးကို ရိုသေလေးစားပါကြောင်း ဦးစွာ ပထမတင်ပြအပ်ပါတယ်။ ကယားပြည်နယ်၊ ဖရူဆိုမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးဦးရယ်ရဲ့ ပညာရေးကဏ္ဍဆိုင်ရာ မေးမြန်းချက်နဲ့ ပတ်သက်ပြီး ပညာရေးဝန်ကြီးဌာနဝန်ကြီးရဲ့ ကိုယ်စား ကျွန်တော် ဒုတိယဝန်ကြီး ဦးအေးကြူမှ ပြန်လည်တင်ပြမှာ ဖြစ်ပါတယ်။ ဖရူဆို အခြေခံပညာ အထက်တန်းကျောင်းမှာ စာဖြေသူ ၄၀၀ ဦး အများဆုံးနေရာချထားပေးနိုင်ပြီး ယခုနှစ် စာဖြေမယ့် သူပေါင်းက ၁၆၀ ဦး ရှိသဖြင့် ဝင်ဆံ့ဦးရေအရ စာဖြေခန်းလုံလောက်မှုရှိခြင်း၊ မြို့နယ်ဆေးရုံရှိခြင်း၊ မေးခွန်းထားရန်အတွက် ငွေတိုက်ရှိပြီး လုံခြုံရေးအတွက် တပ်ရင်းတပ်ဖွဲ့၊ ရဲစခန်းများရှိခြင်း၊ စာစစ်ဌာန ဖွင့်လှစ်ပေးပါက စာမေးပွဲကြီးကြပ်ရန်အတွက် အထက်တန်းပြ၊ အလယ်တန်းပြနှင့် မူလတန်းကျောင်းအုပ် ဆရာ ဆရာမများ လုံလောက်မှု ရှိခြင်းစတဲ့အချက်အလက်များ ပြည့်စုံမှုရှိပါတယ်။ သို့ပါ၍ ဖရူဆိုမြို့နယ်မှာ စာစစ်ဌာန လုံးဝမရှိတဲ့အတွက် လာမည့် ၂၀၁၂ -၂၀၁၃ ပညာသင်နှစ်တွင် စာစစ် ဌာနအသစ်ဖွင့်လှစ်ပေးနိုင်ရန် စီစဉ်ဆောင်ရွက်ပေးသွားမည် ဖြစ်ပါကြောင်း တင်ပြအပ်ပါတယ် ခင်ဗျား။ အားလုံးကို ကျေးဇူးတင်ပါတယ်။(ဩဘာသံများ)</speech>
</Q-A>
<Q-A>
<title>ကျန်းမာရေးစောင့်ရှောက်မှုမရနိုင်သော ကျေးရွာနေပြည်သူများအတွက် ကျန်းမာရေးစောင့်ရှောက်မှု ရရှိနိုင်ရန် နိုင်ငံတော်မှမည်ကဲ့သို့ စီစဉ်ဆောင်ရွက်ပေးထားခြင်းရှိ၊ မရှိနှင့်စပ်လျဉ်းသည့်မေးခွန်း</title>
<speech type="speaker">ကျောက်တံခါးမဲဆန္ဒနယ်မှ ဒေါက်တာခင်မောင်ဆွေမေးမြန်းဖို့ ဖြစ်ပါတယ်</speech>
<speech><mp id="262">ဒေါက်တာခင်မောင်ဆွေ(ကျောက်တံခါးမဲဆန္ဒနယ်)</mp>ရိုသေလေးစားရပါသော ပြည်သူ့ လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များအားလုံး၊ ပြည်ထောင်စုဝန်ကြီးများနှင့် အထူးဖိတ်ကြားထားသော ဧည့်သည်တော်များအားလုံး မင်္ဂလာပါလို့နှုတ်ခွန်းဆက်သပါတယ်။ ကျွန်တော်ကတော့ ပဲခူးတိုင်းဒေသကြီး၊ ကျောက်တံခါးမဲဆန္ဒနယ်က ပြည်သူ့လွှတ်တော်ကိုယ်စားလှယ် ဒေါက်တာခင်မောင်ဆွေ ဖြစ်ပါတယ်။ ဒီနေ့ကျွန်တော် ကျန်းမာရေးနှင့်ပတ်သက်တဲ့ မေးခွန်းတစ်ခု မေးမြန်းလိုပါတယ်။ ကျွန်တော်တို့မြန်မာနိုင်ငံမှာ ကျေးရွာပေါင်း ၆၄၀၀၀ ကျော်ရှိသည်ဟု ပြည်ထဲရေး စာရင်းအရသိရှိရပါတယ်။ ထိုကျေးရွာများထဲတွင် ကျန်းမာရေးစောင့်ရှောက်မှုလုံးဝမရရှိနိုင်သော ဆရာဝန်၊ သူနာပြု၊ သားဖွား၊ ကျောက်ထိုးဆရာနှင့် အရန်သားဖွားဆရာမ၊ ကျန်းမာရေးလုပ်သားများ ပင်မရောက်နိုင်ရှိသော ကျေးရွာများရှိနေသည်ကိုသိရှိရပါတယ်။ ဥပမာ ကျွန်တော်တို့ ကျောက်တံခါး မြို့နယ်မှာ ကျေးရွာပေါင်း ၃၂၃ ရွာရှိပါတယ်။ ထိုအထဲတွင် ၁၃ရ ရွာမှာ ကျန်းမာရေးစောင့်ရှောက် မှုလုံးဝမရရှိပါ။ ထိုကဲ့သို့သောရွာများတွင် ကျန်းမာရေးအသိပညာနည်းပါးခြင်း၊ ကာကွယ်ဆေးထိုး လုပ်ငန်းများ ပြည့်ဝစွာမဆောင်ရွက်ပေးနိုင်ခြင်းတို့ကြောင့် မိခင်သေနှုန်း၊ ကလေးသေနှုန်း မြင့်တက်နေခြင်း၊ ကြို တင်ကာကွယ်နိုင်သောရောဂါများ၊ ကူးစက်ရောဂါများနှင့် အခြားရောဂါဆိုး များကို အခြားရွာများထက်ပိုမိုရရှိနိုင်ပါတယ်။ ထို့ကြောင့် ထိုကဲ့သို့သော ကျေးရွာနေပြည်သူများ အတွက် ကျန်းမာရေးစောင့်ရှောက်မှုရရှိနိုင်ရန် နိုင်ငံတော်မှ မည်ကဲ့သို့စီစဉ်ဆောင်ရွက်ပေးထားသည် ကို သိရှိလို၍မေးမြန်းရခြင်းဖြစ်ပါတယ်။ ကျေးဇူးတင်ပါတယ်။(ဩဘာသံများ)</speech>
<speech type="speaker">သက်ဆိုင်ရာပြည်ထောင်စုဝန်ကြီးဌာနမှ ဖြေကြားဖို့ ဖြစ်ပါတယ်</speech>
<speech><agency id="98">ဒေါက်တာဝင်းမြင့်(ဒုတိယဝန်ကြီး၊ ကျန်းမာရေးဝန်ကြီးဌာန)</agency>လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်တော်ကြီးများခင်ဗျား။ အားလုံးပဲ မင်္ဂလာပါ။ ကျွန်တော်ကတော့ ကျန်းမာရေးဝန်ကြီးဌာနမှ ဒုတိယဝန်ကြီး ဒေါက်တာဝင်းမြင့်ဖြစ်ပါတယ်။ ပဲခူးတိုင်းဒေသကြီး၊ ကျောက်တံခါးမဲဆန္ဒနယ်က ပြည်သူ့လွှတ်တော်ကိုယ်စားလှယ် ဒေါက်တာ ခင်မောင်ဆွေမှ ကျန်းမာရေးစောင့်ရှောက်မှုလုံးဝမရနိုင်သော ဆရာဝန်၊ သူနာပြု၊ သားဖွားဆရာမများ ပင် မရောက်နိုင်သော ကျေးရွာနေပြည်သူများအတွက် ကျန်းမာရေးစောင့်ရှောက်မှုရရှိနိုင်ရန် နိုင်ငံတော်မှ မည်ကဲ့သို့စီစဉ်ဆောင်ရွက်ထားသည်ကိုသိရှိလိုကြောင်း မေးခွန်းနှင့်စပ်လျဉ်း၍ဖြေကြားသွား မှာဖြစ်ပါတယ်။ ကျန်းမာရေးဝန်ကြီးဌာနအနေဖြင့် ကျေးလက်ဒေသအောက်ခြေအထိ ကျန်းမာရေး စောင့်ရှောက်မှုကို လက်လှမ်းမီရရှိစေရေးအတွက် ကြိုးစားဆောင်ရွက်လျက်ရှိရာမှာ တိုက်နယ်ဆေးရုံ များ၊ ကျေးလက်ကျန်းမာရေးဌာနများ၊ ကျေးလက်ကျန်းမာရေးဌာနခွဲများ တိုးချဲ့ဖွင့်လှစ်ခြင်းများ ဦးစား ပေးဆောင်ရွက်နေပါတယ်။ အဲ့ဒီလိုဆောင်ရွက်နေသကဲ့သို့ အခြေခံကျန်းမာရေးဝန်ထမ်းများမရောက် နိုင်သေးတဲ့ ကျေးရွာတွေလည်းရှိနေတဲ့အတွက် အဲ့ဒီကျေးရွာတွေမှာစေတနာ့ဝန်ထမ်း ကျန်းမာရေး လုပ်သားများဖြစ်တဲ့ လူထုကျန်းမာရေးလုပ်သားနှင့် အရန်သားဖွားဆရာမများကို နှစ်စဉ်မွေးထုတ် ပြီးတော့ အခြေခံကျန်းမာရေးစောင့်ရှောက်မှုလုပ်ငန်းများပေးနိုင်ရန်စီစဉ်ဆောင်ရွက် လျက်ရှိပါတယ်။ ကျွန်တော်တို့ရဲ့ရည်မှန်းချက်ကတော့ ရွာတိုင်း ရွာတိုင်းမှာ ကျန်းမာရေးဝန်ထမ်းရှိ ရင်ရှိ၊ မရှိရင် အရန်သားဖွားဆရာမတစ်ဦးရှိရန်ဆိုပြီး ၂၀၁၅ ခုနှစ်မှာလွှမ်းခြုံမှုရရှိစေရေးအတွက် စီစဉ်ဆောင်ရွက် လျက်ရှိပါတယ်။ ထို့အပြင် ကျေးလက်ဒေသကျန်းမာရေးစီမံချက်ကို ကျေးလက်ဒေသလူမှုစီးပွား ဖွံ့ဖြိုးရေးလုပ်ငန်းရဲ့ အောက်မှာ သီးခြားစီမံချက်များရေးဆွဲပြီးတော့ ကျေးလက်ဒေသကျန်းမာရေး လွှမ်းခြုံမှုကို အရေအတွက်ရော၊ အရည်အချင်းပါလွှမ်းခြုံမှုရရှိရေးအတွက် ကြိုးစားဆောင်ရွက် လျက်ရှိပါတယ်။ ထို့အပြင် ၂၀၁၁-၂၀၁၂ ခုနှစ်မှစတင်ပြီးတော့ မြို့နယ် ၂၀ မှာ ပုံမှန်မသွားရောက်နိုင် သောဝေးလံခက်ခဲဒေသများရှိ ကျေးရွာများကို လက်ထောက်ကျန်းမာရေးမှူး၊ အမျိုးသမီးကျန်းမာရေး ဆရာမ၊ သားဖွားဆရာမ၊ ပြည်သူ့ကျန်းမာရေးကြီးကြပ်(၂)စတဲ့အဖွဲ့များနဲ့ တစ်နှစ်ကို အနည်းဆုံး ၂ ကြိမ်မှ ၁၂ ကြိမ်အထိသွားရောက်ပြီးတော့ မိခင်နှင့် ကလေးကျန်းမာရေး စောင့်ရှောက်မှုလုပ်ငန်းတွေ၊ အာဟာရဖွံ့ဖြိုးရေးလုပ်ငန်းတွေ၊ ကာကွယ်ဆေးထိုးလုပ်ငန်းတွေ၊ ပတ်ဝန်းကျင်သန့်ရှင်းမှုဆိုင်ရာ လုပ်ငန်းများကို အဓိကထားပြီး ကျန်းမာရေးစောင့်ရှောက်မှုပေးလျက်ရှိပါတယ်။ လာမယ့်လေးနှစ်အတွင်းမှာ မြို့နယ် ၁၈၀ အထိ တိုးချဲ့သွားရန် စီမံချက်ချစီစဉ်ဆောင်ရွက်လျက်ရှိပါကြောင်း လေးစား စွာတင်ပြအစီရင်ခံအပ်ပါတယ်။ (ဩဘာသံများ)</speech>
<speech type="speaker">မေးခွန်းများ မေးမြန်းခြင်း၊ ဖြေကြားခြင်း အစီအစဉ် ပြီးပါပြီ။</speech>
</Q-A>
</section>
<section value="Motion">
<motion>
<title>ဒေါက်တာခင်မောင်ဆွေ၊ ကျောက်တံခါးမဲဆန္ဒနယ်က မြို့ပြနှင့် ကျေးလက်ကျန်းမာရေး စောင့်ရှောက်မှုကွာဟချက်ကို နည်းနိုင်သမျှနည်းအောင် ဝိုင်းဝန်းကူညီဆောင်ရွက်ပေးရေး အဆိုတင်သွင်းခြင်းနှင့် လက်ခံဆွေးနွေးရန် သင့်၊မသင့် လွှတ်တော်၏အဆုံးအဖြတ်ရယူခြင်း</title>
<speech type="speaker">အစီအစဉ် ၆ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ ကျောက်တံခါးမဲဆန္ဒနယ်မှ ဒေါက်တာခင်မောင်ဆွေအား အဆိုတင်သွင်းဖို့ ဖိတ်ခေါ်ပါတယ်</speech>
<speech><mp id="262">ဒေါက်တာခင်မောင်ဆွေ (ကျောက်တံခါး မဲဆန္ဒနယ်)</mp>ရိုသေလေးစားရပါသော ပြည်သူ့ လွှတ်တော်ဥက္ကဋ္ဌကြီးနှင့် ပြည်သူ့ လွှတ်တော်ကိုယ်စားလှယ်များအားလုံး အထူးဖိတ်ကြားထားသော ဧည့်သည်တော်များအားလုံး ကျန်းမာ၊ ချမ်းသာကြပါစေလို့ ဆုမွန်ကောင်း တောင်းအပ်ပါတယ်။ ကျွန်တော်က ပဲခူးတိုင်းဒေသကြီး၊ ကျောက်တံခါးမဲဆန္ဒနယ်က ပြည်သူ့လွှတ်တော်ကိုယ်စားလှယ် ဒေါက်တာခင်မောင်ဆွေ ဖြစ်ပါတယ်။ ကျွန်တော့်အနေနဲ့ ကျန်းမာရေးနှင့်ပတ်သက်သော အဆိုတစ်ခု တင်သွင်းလိုပါတယ်။ ကျွန်တော်တင်သွင်းမှာကတော့ မြို့ပြနှင့် ကျေးလက် ကျန်းမာရေးစောင့်ရှောက်မှု ကွာဟချက်ကို နည်းနိုင်သမျှနည်းအောင် ဝိုင်းဝန်းကူညီဆောင်ရွက်ပေးရေးအဆိုကို တင်သွင်းမှာ ဖြစ်ပါသည်။ လက်ရှိအခြေအနေအရ နိုင်ငံအနေနဲ့ ဒေသအတွင်း အိမ်နီးချင်းနိုင်ငံများနှင့် နှိုင်းယှဉ်လျှင် မြို့ပြနှင့် ကျေးလက်ကျန်းမာရေးစောင့်ရှောက်မှု ကွာဟချက်မှာ ပို၍ မြင့်မားလွန်း နေပါတယ်။ ယခင်က ထိုသို့ကွာဟရခြင်းမှာ ကျွန်တော်တို့နိုင်ငံရဲ့ ကျန်းမားရေးအတွက် ရရှိသော ဘတ်ဂျက်မှာ တစ်နိုင်ငံလုံးဘတ်ဂျက်ရဲ့ ၀.၉ ရာခိုင်နှုန်းသာ ရှိတဲ့အတွက် တခြား အိမ်နီးချင်း ဒေသတွင်းနိုင်ငံများ၏ ကျန်းမာရေးဘတ်ဂျက်နှင့်စာလျှင် လွန်စွာမှ နည်းခဲ့ရသောကြောင့် ဖြစ်ပါတယ်။ ယခုအခါတွင်မူ ကျွန်တော်တို့ နိုင်ငံရဲ့ ကျန်းမာရေး ဘတ်ဂျက်မှာလည်း ယခင်ထက် ၄ ဆခန့် တိုး၍ ရရှိခဲ့သည်ဖြစ်သောကြောင့် ကွာဟချက်ကို နည်းနိုင်သမျှ နည်းအောင် ဝိုင်းဝန်းဆောင်ရွက် ပေးကြရမှာ ဖြစ်ပါသည်။ ဥက္ကဋ္ဌကြီးခင်ဗျား။ မြန်မာနိုင်ငံတွင် ပြည်ထဲရေး စာရင်းပေါက်ကျေးရွာ ပေါင်း ၆၄၀၀၀ ကျော် ရှိသည်ဟု သိရပါသည်။ ထိုအထဲတွင် ကျန်းမာရေး စောင့်ရှောက်မှု လုံးဝမရရှိနိုင်သေးသော ကျေးရွာပေါင်း များစွာကျန်ရှိနေသေးသည်ဟုလည်း သိရပါသည်။ ထိုကဲ့သို့ဖြစ်ရခြင်းကို လေ့လာတဲ့ အခါမှာ (၁) ကျန်းမာရေးဝန်ထမ်းအဆင့်ဆင့်ဖြစ်သော ဆရာဝန်၊ သူနာပြု၊ သားဖွားအစရှိသော ဝန်ထမ်းများကို မွေးထုတ်ပေးရန်အတွက် သင်တန်းကျောင်းများ၊ တက္ကသိုလ်များလုံလောက်စွာ တည်ဆောက်ပေးနိုင်မှုမရှိခြင်းကြောင့်လည်းကောင်း၊ (၂) သင်တန်းဆင်း ဝန်ထမ်းများအတွက် ခန့်ထားပေးနိုင်ရန် ဘတ်ဂျက်မလုံလောက်ခြင်းကြောင်းလည်းကောင်း၊ (၃) ဝန်ထမ်းများက သွားရောက် တာဝန်ထမ်းဆောင်ရမည့် ကျေးရွာများတွင် ဆေးပေးခန်းနှင့် ဝန်ထမ်းများနေထိုင်ရန် အတွက် ဆောက်လုပ်ပေးနိုင်ခြင်း မရှိခြင်းကြောင့်လည်းကောင်း၊ (၄) အစစ အရာရာပြည့်စုံအောင် ဆောက်လုပ်ပေးထားသော ကျေးရွာများသို့သွားရန်အတွက်လည်း ဝေးလံခေါင်သီမှုကို အကြောင်း ပြု၍ ဝန်ထမ်းများက သွားရောက်ခြင်းမရှိသည့် ဝန်ထမ်းများကြောင့်လည်းကောင်း နိုင်ငံတော်နှင့် အခြားလူမှုအဖွဲ့အစည်းများက ပေးအပ်လှူဒါန်းထားသော ဆေးဝါးနှင့်ဆေးပစ္စည်းများကို ကျေးရွာ အရောက် ဟန်ချက်ညီညီ ပေးပို့ခဲ့ခြင်းမရှိသည့်အတွက် အချို့သောကျေးရွာများတွင် ဝန်ထမ်းနှင့် ဆေးပေးခန်းရှိသော်လည်း လိုအပ်သော ဆေးဝါးနှင့်ဆေးပစ္စည်းများ မပြည့်စုံခြင်းစသည့် အချက်များ ကြောင့်ဖြစ်နေရကြောင်း လေ့လာသိရှိရပါသည်။ ဥက္ကဋ္ဌကြီးခင်ဗျား။ ထိုကဲ့သို့ ကျေးရွာများတွင် ကျန်းမာရေးအသိပညာနည်းပါးခြင်း၊ ကာကွယ် ဆေးထိုးလုပ်ငန်းများ ပြည့်ဝစွာမပြုလုပ်ပေးနိုင်ခြင်းတို့ကြောင့် မိခင်သေနှုန်း၊ ကလေးသေနှုန်း မြင့်တက်ခြင်း၊ ကြို တင်ကာကွယ်နိုင်သော ရောဂါများ၊ ကူးစက်နိုင်သော ရောဂါများနှင့် အခြားသော ရောဂါဆိုး အမျိုးမျိုးတို့ကို မြို့ပြများထက်ပို၍ ခံစားနေရပါသည်။ သို့ဖြစ်ပါ၍ မြို့ပြနှင့် ကျေးလက် ကျန်းမာရေး စောင့်ရှောက်မှု ကွာဟချက်ကို နည်းနိုင်သမျှ နည်းစေရေးအတွက် ကျေးလက်နေပြည်သူ များ၏အကျိုးကို မျှော်ကိုး၍ ဝိုင်းဝန်းကူညီ ဆောင်ရွက်ပေးနိုင်ကြပါရန် ဤအဆိုကို တင်သွင်းရင်းနဲ့ နိဂုံးချုပ်ပါတယ်။ ကျေးဇူးတင်ပါတယ်။(ဩဘာသံများ)</speech>
<speech type="speaker">ဒေါက်တာခင်မောင်ဆွေရဲ့ အဆိုကို ထောက်ခံမည့် ကိုယ်စားလှယ်တစ်ဦးအား ဖိတ်ခေါ်ပါတယ်</speech>
<speech><mp id="263"> မင်းဆွေ (ဒိုက်ဦးမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော် ကိုယ်စားလှယ်တော်ကြီးများခင်ဗျား။ ကျွန်တော်ကတော့ ဒိုက်ဦးမဲဆန္ဒနယ် ပြည်သူ့ လွှတ်တော်ကိုယ်စားလှယ် ဦမင်းဆွေ ဖြစ်ပါတယ်။ ကျောက်တံခါးမဲဆန္ဒနယ် ပြည်သူ့လွှတ်တော် ကိုယ်စားလှယ် ဒေါက်တာခင်မောင်ဆွေရဲ့ အဆိုမှာ နိုင်ငံတော်အတွင်း မြို့ပြနှင့် ကျေးလက် ကျန်းမာရေးစောင့်ရှောက်မှု အမှန်တကယ် ကွာဟနေသည်ကို ကျဉ်းမြောင်းသွားစေရန် ရည်ရွယ်၍ တင်သွင်းသည့် အဆိုဖြစ်ကြောင်း လေ့လာတွေ့ရှိရပါတယ်။ သို့ဖြစ်ပါ၍ ဤအဆိုအား ပြည်သူ့ လွှတ်တော်မှ လက်ခံဆွေးနွေးနိုင်ပါရန် လေးလေးနက်နက် ထောက်ခံတင်ပြအပ်ပါတယ်ခင်ဗျား။ ကျေးဇူးတင်ပါတယ်။(ဩဘာသံများ)</speech>
<speech type="speaker">လွှတ်တော်ကိုယ်စားလှယ်များခင်ဗျား။ ကျောက်တံခါးမဲဆန္ဒနယ်မှ ပြည်သူ့ လွှတ်တော်ကိုယ်စားလှယ် ဒေါက်တာခင်မောင်ဆွေ တင်သွင်းတဲ့အဆိုကို ကိုယ်စားလှယ်တစ်ဦးက ထောက်ခံသွားပါတယ်။ ဒီအဆိုကို လက်ခံဆွေးနွေးရန် သင့်၊ မသင့် လွှတ်တော်ရဲ့ ဆန္ဒရယူပါမယ်။ ဒေါက်တာ ခင်မောင်ဆွေတင်သွင်းတဲ့ အဆိုကို လက်ခံဆွေးနွေးရန် လွှတ်တော်က သဘောတူပါ သလားခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့ သူရှိပါသလားခင်ဗျား။ လွှတ်တော်ကိုယ်စားလှယ်များခင်ဗျား။ ကျောက်တံခါးမဲဆန္ဒနယ်က ပြည်သူ့လွှတ်တော်ကိုယ်စားလှယ် ဒေါက်တာခင်မောင်ဆွေ တင်သွင်းတဲ့ အဆိုနဲ့ စပ်လျဉ်းပြီး လွှတ်တော်က သဘောမတူသူမရှိတဲ့အတွက် လက်ခံဆွေးနွေးရန် အတည် ဖြစ်ကြောင်း ကြေညာပါတယ်။ (ဩဘာသံများ)</speech>
<title>ဒေါက်တာခင်မောင်ဆွေ၊ ကျောက်တံခါးမဲဆန္ဒနယ်၏ အဆိုနှင့်စပ်လဉ်း၍ ဆွေးနွေးလိုသည့် | လွှတ်တော်ကိုယ်စားလှယ်များရှိလျှင် အမည်စာရင်းတင်သွင်းနိုင်ကြောင်းဥက္ကဋ္ဌက ကြေညာခြင်း</title>
<speech type="speaker">အဆိုနှင့်စပ်လျဉ်းပြီး ဆွေးနွေးလိုတဲ့ လွှတ်တော်ကိုယ်စားလှယ်များအနေနဲ့ ၂၀၁၂ ခုနှစ်၊ စက်တင်ဘာလ ၃ ရက် ၁၃၀၀ နာရီအချိန်အရောက် ပြည်သူ့လွှတ်တော် ဒုတိယညွှန်ကြားရေးမှူးချုပ်ထံ အမည်စာရင်းတင်သွင်းရန် ဖြစ်ပါတယ်</speech>
<speech type="speaker">ပြည်ထောင်စု ကျန်းမာရေးဝန်ကြီးဌာနမှ တက်ရောက်လာတဲ့ ဒုတိယဝန်ကြီးကို မနေ့က ပြည်သူ့လွှတ်တော်ကိုယ်စားလှယ်များနဲ့ တွေ့ဆုံတဲ့နေရာမှာ ရှားတောမြို့နယ်မှာရှိတဲ့ မြို့နယ် ဆေးရုံမှာဆရာဝန်မရှိကြောင်း၊ ခန့်ထားမှုရှိသော်လည်း ဆရာဝန်ရောက်မလာကြောင်း၊ ဒီအခက်အခဲ ကို ရှားတောမြို့နယ်က အချိန်ကြာမြင့်စွာခံစားနေရကြောင်း မနေ့ကနှုတ်ဖြင့် တင်ပြသတင်းပို့တာရှိပါ တယ်။ ဒါကြောင့်မို့လို့ တင်ပြချက်မှန်၊ မမှန်စိစစ်ပြီး ကယားပြည်နယ်ရဲ့ မြို့နယ်တစ်မြို့ဖြစ်သော ရှားတောဆေးရုံအတွက် လိုအပ်တဲ့ဆရာဝန်၊ သူနာပြုနှင့် အခြားလိုအပ်ချက်များကို သက်ဆိုင်ရာ ဝန်ကြီးဌာနအနေနဲ့ အမြန်ဆုံးစဉ်းစားသုံးသပ်စီမံဆောင်ရွက်ပေးဖို့ လွှတ်တော်မှတစ်ဆင့် တိုက်တွန်း ပါတယ်။ (ဩဘာသံများ)</speech>
</motion>
<motion>
<title>သူရဦးအေင်ကို၊ ကန်ပက်လက်မဲဆန္ဒနယ်၏ စာချွန်တော်အမိန့်လျှောက်ထားမှုဆိုင်ရာ ကန့်သတ်ချက်အချို့ကို ပြင်ဆင်ပယ်ဖျက်ပေးပါရန်အဆိုကို လွှတ်တော်ကိုယ်စားလှယ်များက ဆက်လက်ဆွေးနွေးခြင်း</title>
<speech type="speaker">အစီအစဉ် ၈ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ အစည်းအဝေး (၂၅) ရက်မြောက်နေ့မှာ ကန်ပက်လက်မဲဆန္ဒနယ်မှ သူရဦးအောင်ကို တင်သွင်းထားတဲ့ စာချွန်တော်အမိန့် လျှောက်ထားမှုဆိုင်ရာ ကန့်သတ်ချက်အချို့ကို ပြင်ဆင်ပယ်ဖျက်ပေးပါရန် အဆို နှင့်စပ်လျဉ်းပြီး ဆွေးနွေးလိုတဲ့ လွှတ်တော်ကိုယ်စားလှယ် ၆ ဦးက အမည်စာရင်းပေးထားပါတယ်။ ဦးစွာ အင်းတော်မဲဆန္ဒနယ်မှ ဦးကျော်နိုင်ဌေးအား ဆွေးနွေးဖို့ ဖိတ်ခေါ်ပါတယ်</speech>
<speech><mp id="230">ဦးကျော်နိုင်ဌေး(အင်းတော်မဲဆန္ဒနယ်)</mp>မင်္ဂလာပါ။ လေးစားအပ်ပါသော ဥက္ကဋ္ဌကြီးနှင့် လူကြီးမင်းများအပေါင်း လေးစားဂါရဝထားကြောင်းပါခင်ဗျား။ ကျွန်တော် အင်းတော် မဲဆန္ဒနယ်မှ ဦးကျော်နိုင်ဌေးဖြစ်ပါတယ်။ ကျွန်တော့်အနေနဲ့ ဒီနေ့ ကန်ပက်လက်မဲဆန္ဒနယ်မှ သူရ ဦးအောင်ကိုရဲ့ စာချွန်တော်အမိန့်လျှောက်ထားမှုဆိုင်ရာ ကန့်သတ်ချက်အချို့ကို ပြင်ဆင်ပယ်ဖျက်ပေး ပါရန်အဆိုနှင့်ပတ်သက်ပြီးတော့မှ ဆွေးနွေးမှာဖြစ်ပါတယ်။ ဥက္ကဋ္ဌကြီးခင်ဗျား။ အဆိုရှင်က စာချွန်တော် အမိန့်လျှောက်ထားတဲ့နေရာနဲ့ပတ်သက်ပြီး ပြည်ထောင်စုတရားလွှတ်တော်ချုပ်က လုပ်ထုံးလုပ်နည်းပြဋ္ဌာန်းခဲ့ရာမှာ အပိုဒ် သုံးပိုဒ်ကို ပယ်ဖျက်ပေးဖို့ရာ အဆိုတင်သွင်းခြင်းဖြစ်ပါတယ်။ နောက်ထပ်တစ်ချက်အနေနဲ့ အဆိုရှင်က ဖြည့်စွက်ဖို့ရာတစ်ချက်ကို လုပ်ထုံးလုပ်နည်းမှာထည့်ဖို့ လည်းပဲ အဆိုတင်သွင်းခဲ့တာဖြစ်ပါတယ်။ ကျွန်တော့်အနေနဲ့ကတော့ အဆိုရှင်တင်သွင်းခဲ့တဲ့ ပြင်ဆင် လိုတဲ့ အချက်လေးချက်အနက်မှ စာချွန်တော်လျှောက်ထားသူများဆိုင်ရာ လုပ်ထုံးလုပ်နည်းအပိုဒ် ၄ရ နှင့်ပတ်သက်ပြီးတော့ ဆွေးနွေးမှာဖြစ်ပါတယ်။ ဥက္ကဋ္ဌကြီးခင်ဗျား။ စာချွန်တော်အမိန့်ဟာ နိုင်ငံသား များအတွက် မူလအခွင့်အရေး နိုင်ငံသားတွေရဲ့ Fundamental Rights တွေကို ပေးနိုင်အောင်လို့ ဖွဲ့စည်းပုံအခြေခံဥပဒေမှာ ပြဋ္ဌာန်းပေးခဲ့ခြင်းဖြစ်ပါတယ်။ နိုင်ငံတော်ဟာ နိုင်ငံသားများအပေါ်မှာ ဥပဒေပြဋ္ဌာန်းရာမှာတန်းတူဖြစ်စေမှာဖြစ်ပါတယ်။ ထို့အတူပဲ ဥပဒေရဲ့ အကာအကွယ် Legd Production ကိုလည်းပဲ အညီအမျှရစေရမယ်လို့ ဖွဲ့စည်းပုံအခြေခံဥပဒေပုဒ်မ ၃၄ရ မှာ ပြဋ္ဌာန်း ထားချက်ရှိပါတယ်။ သို့အတွက် နိုင်ငံသားများရဲ့ မူလအခွင့်အရေးအရ နိုင်ငံသားတစ်ဦးဟာ ဖွဲ့စည်းပုံ အခြေခံဥပဒေပုဒ်မ ၃၇ရ အရ စာချွန်တော်ကိုလျှောက်ထားပိုင်ခွင့်ရှိပါတယ်။ ထိုအတူပဲ ပုဒ်မ ၇၈ အရ ပြည်ထောင်စုတရားလွှတ်တော်ချုပ်ကလည်း စာချွန်တော်အမိန့်ထုတ်ပေးခွင့်ရှိပါတယ်။ ဒီလိုထုတ်ပေး ဖို့ရာ လျှောက်ထားလာတဲ့အခါမှာ အကန့်အသတ်အဖြစ်နဲ့ဖြစ်နေတဲ့ အဆိုရှင်အဆိုပြု သော လုပ်ထုံး လုပ်နည်းအပိုဒ် ၄ရ မှာဖြစ်ရင် ပြည်ထောင်စုတရားလွှတ်တော်ချုပ်တရားသူကြီးသည် မိမိသဘော အရဖြစ်စေ၊ လျှောက်ထားသူအားကြားနာပြီးဖြစ်စေ၊ လျှောက်ထားခံရသူ သို့မဟုတ် လျှောက်ထားခံ ရသူများထံအကြောင်းပြရန် ကနဦးဆုံးဖြတ်ချက်ပေးနိုင်သည် သို့မဟုတ် ငြင်းပယ်နိုင်သည်ဆိုတဲ့ အချက်ပါရှိတာကို အဆိုရှင်က ပယ်ဖျက်လိုခြင်းဖြစ်ပါတယ်။ မှန်ပါတယ်ခင်ဗျား။ နိုင်ငံသားများရဲ့ မူလအခွင့်အရေးကို ဖွဲ့စည်းပုံအခြေခံဥပဒေမှာ အတိအကျပြဋ္ဌာန်းဖွင့်ဆိုပြီး စာချွန်တော်လျှောက်ထား ခွင့်ကိုပေးတဲ့နေရာမှာ စာချွန်တော်အမိန့်လျှော���်ထားခြင်းကို လက်ခံရရှိတဲ့ ပြည်ထောင်စုတရား လွှတ်တော်ချုပ်က တရားသူကြီးတစ်ဦးဟာ မိမိရဲ့ သဘောနဲ့ အမှုကိုကြားနာခြင်းမပြုပေးပါပဲလျက် စာချွန်တော်အမိန့် လျှောက်ထားခြင်းနှင့် မသင့်လျော်ဟု ပလပ်လိုက်ခြင်းဟာ တရားစီရင်ရေး လောကမှာ အမှန်တရားကို စီရင်ရုံမျှနှင့်မပြီး ထိုသို့စီရင်ကြောင်းကို အများသိစေရသည်ဆိုတဲ့ ထုံးဖွဲ့ ထားတာရှိပါတယ်။ စာချွန်တော်အမိန့်လျှောက်ထားခြင်းကို လျှောက်ထားသူကို ခေါ်ယူကြားနာပြီးပါမှ စာချွန်တော်အမိန့်လျှောက်ထားခြင်းဟာ မသင့်လျော်ကြောင်း ဆုံးဖြတ်မယ်ဆိုရင်ဖြင့် အထက်က ကျွန်တော်တင်ပြခဲ့သလို အမှန်တရားစီရင်ကြောင်း အများသိနေကြမှာဖြစ်ပါတယ်။ သို့အတွက် လည်းပဲ အဆိုရှင်က အဲဒီအပိုဒ် ၄ရ ကိုပယ်ဖျက်ပြီးတော့ စာချွန်တော်အမိန့်လျှောက်ထားမှုများကို ပြည်ထောင်စုတရားလွှတ်တော်ချုပ် တရားသူကြီးနှစ်ဦး သို့မဟုတ် သုံးဦး ပါဝင်သည့် ကြီးကြပ် ကွပ်ကဲမှုအာဏာရှိသော ခုံအဖွဲ့ဖြင့်သာလက်ခံ၍ ပြန်လည်စိစစ်ကြားနာရန်နှင့် မည်သည့်နည်းနှင့်မျှ စာချွန်တော်လျှောက်ထားမှုများအား ပြည်ထောင်စုတရားလွှတ်တော်ချုပ် တရားသူကြီးတစ်ဦးဦးထဲက ကြားနာခြင်းမပြုရန်တားမြစ်သည်လို့ ပြင်ဆင်လိုကြောင်းအဆိုပြု တာဖြစ်ပါတယ်ခင်ဗျား။ အဆိုရှင်ရဲ့ အဆိုပြုချက်ဟာ အလွန်အင်မတန် သင့်လျော်ကြောင်းပါခင်ဗျား။ သို့သော်လည်းပဲ လက်ရှိ ပြည်ထောင်စုတရားစီရင်ရေးဥပဒေ ပုဒ်မ ၂၁ မှာ ပြည်ထောင်စုတရားလွှတ်တော်ချုပ်ဟာ တရား သူကြီးတစ်ဦးတည်းကိုပဲဖြစ်စေ၊ တစ်ဦးထက်ပိုတဲ့ တရားသူကြီးများဖြစ်စေ စစ်ဆေးစီရင်နိုင်တယ်လို့ ပြဋ္ဌာန်းထားတဲ့အတွက် လက်ရှိတည်ဆဲဥပဒေအရ ပြည်ထောင်စုတရားသူကြီးတစ်ဦးတည်းက အမှုများကို စစ်ဆေးစီရင်နိုင်တာဖြစ်နေတဲ့အခါ ကျွန်တော်တို့ ပြည်ထောင်စုတရားစီရင်ရေး ဥပဒေပုဒ်မ ၂၁ ကို ကျွန်တော်တို့ ပြင်ဆင်ပေးဖို့လိုလာ တာဖြစ်ပါတယ်။ တစ်ဦးတည်းဖြစ်စေဆိုတဲ့ စကားရပ်ကို ကျွန်တော်တို့ ပြင်ဆင်မှသာလျှင် အဆိုရှင်လိုလားသလို တရားမျှတစွာစီရင်ကြောင်း အများသိမြင် လာကြမှာဖြစ်ပါတယ်။ ဥက္ကဋ္ဌကြီးခင်ဗျား။ ကျွန်တော်တို့ ဒီနေ့အဆိုရှင်ဟာ ရည်ရွယ်ချက်ကောင်း၊ စေတနာကောင်းနဲ့ တင်ပြခဲ့တာဖြစ်ပါတယ်။ ဒီလိုတင်ပြတဲ့နေရာမှာ ပြည်ထောင်စုတရားစီရင်ရေး ဥပဒေအရ ဥပဒေပုဒ်မ ၇၃ အရ ပြည်ထောင်စုတရားလွှတ်တော်ချုပ်က လိုအပ်တဲ့ နည်းဥပဒေ၊ စည်းမျဉ်းစည်းကမ်း၊ အမိန့်ကြော်ငြာစာ၊ အမိန့်၊ ညွှန်ကြားချက်၊ လုပ်ထုံးလုပ်နည်းနှင့်လက်စွဲများကို ထုတ်ပြန်နိုင်သည်ဆိုပြီးတော့ အထက်က ကျွန်တော်တင်ပြခဲ့တဲ့ စာချွန်တော်အမိန့်လျှောက်ထားမှုများ ဆိုင်ရာ လုပ်ထုံးလုပ်နည်းများကို ထုတ်ပြန်ခဲ့ခြင်း ဖြစ်ပါတယ်။ ဒီနေရာမှာ ဒီလုပ်ထုံးလုပ်နည်းကို ကျွန်တော်တို့ လွှတ်တော်က အဆိုတင်သွင်း၊ ပယ်ဖျက်ခြင်း ရ၊ မရ ဆိုတဲ့ကိစ္စရှိပါတယ်။ ဒီပြည်ထောင်စု တရားစီရင်ရေးဥပဒေဟာ နိုင်ငံတော်အေးချမ်းသာယာရေးနှင့်ဖွံ့ဖြိုးရေးကောင်စီက ပြဋ္ဌာန်းထားတဲ့ ဥပဒေဖြစ်ပါတယ်။ ဖွဲ့စည်းပုံအခြေခံဥပဒေပုဒ်မ ၁၃ရ (ခ) မှာ နည်းဥပဒေ၊ စည်းမျဉ်းစည်းကမ်း သို့မဟုတ် စည်းကမ်းတစ်ရပ်ရပ်က သက်ဆိုင်ရာဥပဒေပါ ပြဋ္ဌာန်းချက်များနှင့် ညီညွတ်မှုမရှိကြောင်း တွေ့ရှိပါက ယင်းနည်းဥပဒေ စည်းမျဉ်း သို့မဟုတ် စည်းကမ်းကို ပယ်ဖျက်ရန် သို့မဟုတ် ပြင်ဆင်ရန် နည်းဥဒေ၊ စည်းမျဉ်းစည်းကမ်း သို့မဟုတ် နည်းဥပဒေ၊ စည်းမျဉ်း သို့မဟုတ် စည်းကမ်း ဖြန့်ဝေ တင်ပြသော နေ့ရက်မှ ရက်ပေါင်း ၉၀ အတွင်း လွှတ်တော်ကိုယ်စားလှယ်များက ပြည်သူ့ လွှတ်တော်တွင် အဆိုတင်သွင်းနိုင်သည်လို့ ပါရှိပါတယ်။ အထက်က ကျွန်တော်တင်ပြခဲ့သလို ပြည်ထောင်စုတရားလွှတ်တော်ချုပ်ရဲ့ လုပ်ထုံးလုပ်နည်းများဟာ ပြည်ထောင်စုတရားစီရင်ရေးဥပဒေ အရ ထုတ်ပြန်တာဖြစ်ပါတယ်။ ဖွဲ့စည်းပုံအခြေခံဥပဒေပုဒ်မ ၁၃ရ (က) မှာတော့ဖြင့် ပြည်ထောင်စု လွှတ်တော်က ပြဋ္ဌာန်းသည့် ဥပဒေအရပြု သည့် နည်းဥပဒေ၊ စည်းမျဉ်းစည်းကမ်း သို့မဟုတ် နည်းဥပဒေ၊ စည်းမျဉ်း သို့မဟုတ် စည်းကမ်းတစ်ရပ်ရပ်ကို ထုတ်ပြန်ပြီးသည့်အခါ သက်ဆိုင်ရာ အဖွဲ့အစည်းသည် မိမိထုတ်ပြန်သည့် နည်းဥပဒေ၊ စည်းမျဉ်း သို့မဟုတ် စည်းကမ်းကို အနီးကပ်ဆုံး ကျင်းပသော ပြည်သူ့လွှတ်တော် ပုံမှန်အစည်းအဝေးကာလတွင် လွှတ်တော်ဥက္ကဋ္ဌက ခွင့်ပြုသည့် အစီအစဉ်ဖြင့် လွှတ်တော်ကိုယ်စားလှယ်များထံ ဖြန့်ဝေရမည်။ (ခ) ကျွန်တော်အထက်က တင်ပြသလို ထိုနည်းဥပဒေ၊ စည်းမျဉ်းစည်းကမ်းများဟာ ဥပဒေပါပြဋ္ဌာန်းချက်များနှင့် ညီညွတ်မှုမရှိလျှင် ရက်ပေါင်း ၉၀ အတွင်း ကိုယ်စားလှယ်များဟာ ပြည်သူ့လွှတ်တော်မှာ အဆိုတင်သွင်းနိုင်တယ်လို့ပါရှိပါတယ်။ သို့အတွက် ယခုအဆိုရှင်တင်သွင်းခဲ့တဲ့ စာချွန်တော်အမိန့်များလျှောက်ထားမှုဆိုင်ရာ လုပ်ထုံးလုပ်နည်းအပေါ်မှာ မိမိတို့ ဆွေးနွေးကြခြင်းသည် ဖွဲ့စည်းပုံအခြေခံဥပဒေပုဒ်မ ၁၃၇(က) (ခ)တို့နှင့် ကွဲလွဲနေတယ်လို့ ကျွန်တော့်အနေနဲ့ ထင်မြင်ယူဆပါတယ်။ ဒါကြောင့် မိမိတို့အနေနဲ့ ဦးစွာပထမဆောင်ရွက်သင့်သည်မှာ ပြည်ထောင်စုတရားစီရင်ရေးဥပဒေကို ပြင်ဆင်တဲ့ ဥပဒေပြဋ္ဌာန်း ဖို့ ဖြစ်ပါတယ်။ ထိုသို့ ပြဋ္ဌာန်းပြီးပါမှ ပြဋ္ဌာန်းပြီးသည့်နောက် ဥပဒေအရ လုပ်ထုံးလုပ်နည်း၊ အမိန့်၊ ညွှန်ကြားချက်များကို ပြည်ထောင်စုတရားလွှတ်တော်ချုပ်က ပြဌာန်းတဲ့အခါကျမှ ဥပဒေပါ ပြဋ္ဌာန်းချက်များနှင့်ကွဲလွဲမှုရှိရင် ကျွန်တော်တို့ လွှတ်တော်က ပြင်ဆင်ရန်၊ ပယ်ဖျက်ရန် အဆိုတင်သွင်း ဆောင်ရွက်ကြမှာဖြစ်ကြောင်းတင်ပြရင်း နိဂုံးချုပ်အပ်ပါတယ်ခင်ဗျား။ (ဩဘာသံများ)</speech>
<speech type="speaker">သင်္ဃန်းကျွန်းမဲဆန္ဒနယ်မှ ဦးသိန်းညွန့်ဆွေးနွေးဖို့ ဖြစ်ပါတယ်</speech>
<speech><mp id="381">ဦးသိန်းညွန့်(သင်္ဃန်းကျွန်းမဲဆန္ဒနယ်)</mp>လေးစားရသော ပြည်သူ့လွှတ်တော်ဥက္ကဋ္ဌကြီး နှင့် ပြည်သူ့လွှတ်တော်ကိုယ်စားလှယ်များခင်ဗျား။ သူရဦးအောင်ကိုရဲ့ စာချွန်တော်အမိန့်လျှောက်ထားမှုဆိုင်ရာ ကန့်သတ်ချက်အချို့ကို ပြင်ဆင်ပယ်ဖျက်ပေးရေးအဆိုနှင့်ပတ်သက်ပြီး အကြံ ပြုချက်များနှင့် ကျွန်တော် ထောက်ခံပါမယ်။ အရင်တုန်းကတော့ သူရဦးအောင်ကို တင်သွင်းထားတဲ့ အဆိုမှာ ဒီစာချွန်တော်အမိန့်တွေကို တရားသူကြီး ၂ ဦး၊ ၃ ဦးပါတဲ့အဖွဲ့နှင့် စစ်ဆေးသင့်တယ်ဆိုတဲ့ တင်ပြချက်ဟာ လက်တွေ့မှာ အင်မတန်မှ လိုအပ်နေပါတယ်။ လေးစားအပ်သော လွှတ်တော်ဥက္ကဋ္ဌကြီးနှင့် ပြည်သူ့ လွှတ်တော်ကိုယ်စားလှယ်များခင်ဗျား။ အကျဉ်းချုံးပြီးတော့ ကျွန်တော့်ကိုယ်တွေ့ အတွေ့အကြုံ တစ်ခုတင်ပြပါရစေ။ ဒီတတိယပုံမှန် အစည်းအဝေး လွှတ်တော်မတက်ခင်အချိန်မှာ သင်္ဃန်းကျွန်းမြို့နယ်က ဆင်းရဲတဲ့မိသားစု ၃၀၀ ကျော် အတွက် တရားရုံးချုပ်ကို စာချွန်တော်လျှောက်လွှဲချက်လာတင်ပါတယ်။ ဘယ်နှစ်ရက်ကြာပြီးတော့ ငွေသိန်းနှင့်ချီပြီးတော့ ကုန်ခဲ့တဲ့အကြောင်းကိုတော့ မပြောလိုပါဘူး။ သို့သော် ပြောချင်တဲ့အချက်က လာကြည့် ပါဆိုတဲ့နေ့မှာ ကျွန်တော့်အမှုသည်က ကျွန်တော်လွှတ်တော်တက်နေတဲ့အချိန်မှာ ကိုယ်စား တစ်ယောက်သွားကြည့်ပါတယ်။ အဲဒီ အချိန်မှာပဲ မူလထုတ်ပြန်ထားတဲ့ အမှုစာရင်းထဲမှာ ကျွန်တော့် အမှုဟာ ထပ်ပြီးတော့ စာရင်းထဲမှာ သီးခြားတစ်စောင်ထည့်ခဲ့ပါတယ်။ ၁၀-၂-၂၀၁၂ (သောကြာနေ့) တရားမအထွေထွေလျှောက်ထားမှုစာချွန်တော် (၁၁/၂၀၁၁) ရန်ကုန်၊ ရန်ကုန်တိုင်း ဦးမဝင်းပါ ၂၃ လျှောက်ထားသူ ရှေ့နေ ဦးသိန်းညွန့် ဆိုပြီးတော့ သို့သော် လွှတ်တော်တက်နေကြောင်း ကျွန်တော့် အမှုသည်တင်ပြပါလျက်နှင့် အဲဒီနေ့မှာပဲ အမိန့်ချပြီးတော့ စာချွန်တော်လွှာကို ငြင်းပယ်ခဲ့ပါတယ်။ ဒါပေမယ့် ဒီအမိန့်မှာ ကျွန်တော်အတွက် ကြီးမားတဲ့၊ ရထိုက်တဲ့ ဒီအရေးကြီးဆုံးအချက်က တရားလွှတ်တော်ချုပ်က စာချွန်တော်အမိန့်နှင့် ပတ်သက်ပြီးတော့ ဘယ်လိုသဘောထားရှိတယ်ဆိုတာ သိသွားပါတယ်။ အဲဒါက ဘာလဲဆိုတော့ အဲဒီအမိန့်ထဲမှာ ပြည်ထောင်စုတရားစီရင်ရေးအာဏာ မတည်မီကဖြစ်တဲ့ အမိန့်နှင့်ဒီဂရီအပေါ် ဤရုံးတော်အနေဖြင့် စာချွန်တော်အမိန့် ထုတ်ခွင့်မရှိ၊ ရှိ မည်မဟုတ်ကြောင်း မြင်သာသည်ဆိုပြီးတော့ နိုင်ငံသားတွေရဲ့ အခွင့်အရေးကို စီရင်ချက်မှာ ဥပဒေ ပြဋ္ဌာန်းပြီးတော့ ငြင်းပယ်လိုက်တာပဲ။ ဖွဲ့စည်းပုံအခြေခံဥပဒေအရ ပေးထားတဲ့ စာချွန်တော်လွှာ ကိစ္စများဟာ သာမန်အမှုများနှင့်မတူပါဘူး။ အင်မတန်မှ ထူးကဲတဲ့ကုစားမှုကို ပြည်သူတွေရရှိဖို့ ပေးထားတဲ့ စာချွန်တော်လွှာတွေဖြစ်ပါတယ်။ စာချွန်တော်လွှာတစ်ခုချင်းမှာလည်း ရှေ့တော်သွင်း၊ တားမြစ်စေ၊ အမှုခေါ်၊ အာဏာပိုင်ပေး ဒီစာချွန်တော်အားလုံးဟာ နိုင်ငံသားတွေရဲ့ အခွင့်အရေးကို ရဖို့အတွက် ပေးထားတဲ့အခွင့်အရေး တွေဖြစ်ပါတယ်။ အခုအဲဒီအခွင့်အရေးတွေ အခုလို နစ်နာရတာ ဘာကြောင့်ပါလဲ။ ခုနက ကျွန်တော့်အထက်က ဆွေးနွေးသွားတဲ့ လွှတ်တော်ကိုယ်စားလှယ်တော်ကြီးနဲ့ ကျွန်တော်နဲ့ သဘောတူတာတစ်ခုရှိပါတယ်။ အခုကိစ္စက လုပ်ထုံးလုပ်နည်း ပြင်ရုံနဲ့မရတော့ပါဘူး။ ပြည်ထောင်စု တရားစီရင်ရေးဥပဒေကြီးကို ပြန်ပြင်ရပါတော့မယ်။ လေးစားအပ်သော လွှတ်တော်ဥက္ကဋ္ဌကြီးခင်ဗျား။ ဒီလွှတ်တော်မှ စာချွန်တော်လွှာနဲ့ ပတ်သက် ပြီးတော့ လမ်းမတော်မဲဆန္ဒနယ်က ပြည်သူ့လွှတ်တော်ကိုယ်စားလှယ် ဦးခင်မောင်ဝင်းရဲ့မေးခွန်းကို ပြည်ထောင်စုတရားလွှတ်တော်ချုပ်တရားသူကြီး ဦးမြင့်အောင် ဖြေကြားတဲ့အထဲမှာ အင်မတန်မှ Law ကို ရှင်းလင်းတဲ့ ဖြေကြားချက်တစ်ခု ရလိုက်ပါတယ်။ အဲဒါဟာ ဘာလဲဆိုတော့ ဒီစာချွန်တော် အခွင့်အရေးဟာ ဟိုဘက်ခေတ်မပြောတော့ပါဘူး။ လွတ်လပ်ရေးရပြီးတဲ့ အချိန်ကနေ ၁၉၆၂ခုနှစ် အထိ ဖွဲ့စည်းပုံအခြေခံဥပဒေအရ ပေးအပ်ထားတဲ့အခွင့်အရေး ဖြစ်ပါတယ်။ ၁၉၄ရ ဖွဲ့စည်းပုံအခြေခံ ဥပဒေ ဒီနေ့တော့ ရပ်ဆိုင်းထားပါတယ်။ အဲဒီမှာ စာချွန်တော်လွှာကို ဘယ်နေရာမှာ ထည့်ထားလဲ ဆိုတော ဖွဲ့စည်းအုပ်ချုပ်ပုံအခြေခံဥပဒေအရ ကာကွယ်နိုင်ရယူနိုင်သော အခွင့်အရေးများဆိုပြီးတော့ ပုဒ်မ ၂၅ အရ သီးခြားဖော်ပြထားပါတယ်။ အခု ဖွဲ့စည်းပုံအခြေခံဥပဒေ ၂၀၀၈ မှာကတော့ ဒီစာချွန်တော်လွှာကို အခြေခံဥပဒေတစ်ခုမှာ ထူးထူးခြားခြားတွေ့ရတာက ၂၉၆ ပြည်ထောင်စု တရားလွှတ်တော်ချုပ်ရဲ့ ထုတ်ပြန်ခွင့်အာဏာရှိတဲ့ ပုဒ်မမှာလည်း ထည့်သွင်းထားပါတယ်။ နောက် ဒုတိယတစ်ချက်ကတော့ နိုင်ငံသားများ အခွင့်အရေးကာကွယ်တဲ့ ဥပဒေပုဒ်မ ၃၇၈မှာ စာချွန်တော် အမိန့်ကို ထပ်မံပြီးတော့ ပြဋ္ဌာန်းထားပါတယ်။ အဲဒါဟာ ဘာလဲဆိုတော့ နိုင်ငံသားတွေဆီက ပေးထားတဲ့အခွင့်အရေးကို နိုင်ငံသားတွေအတွက် သတ်သတ်မှတ်မှတ်လုပ်ရမယ့် အခွင့်အရေးကို တရားလွှတ်တော်ချုပ်ရဲ့ အာဏာစက်အောက်ကို ပြန်ပြီးတော့ပို့လိုက်တာပါပဲ။ အဲတော့ ပို့မယ်ဆိုရင် လည်း ကျွန်တော်တို့ကတော့ ဘာဖြစ်စေချင်လဲ အဲဒီတုန်းက ကျင့်သုံးခဲ့တာရှိတယ်။ ဒါကဘာလဲ ဆိုတော့ ၁၉၄၈ခုနှစ် တရားစီရင်ရေး ပုဒ်မ ၁၀ အရဆိုရင် ၁၉၄၈ခုနှစ် တရားလွှတ်တော်ချုပ် နည်းဥပဒေ၊ ၁၉၅၃ ခုနှစ် တရားလွှတ်တော်ချုပ်နည်းဥပဒေများကို ပြင်ဆင်တဲ့ နည်းဥပဒေ၊ အမိန့် (၁၉)၊ အမိန့် (၂၀)၊ အမိန့် (၂၁) တို့မှာ စာချွန်တော်လျှောက်ထားခြင်းနဲ့ စစ်ဆေးခြင်းဆိုင်ရာတွေကို ကျင့်ထုံးကျင့်စဉ်တွေကို နည်းဥပဒေနဲ့ ပြဋ္ဌာန်းခဲ့ပါတယ်။ အခုတော့ နည်းဥပဒေမပြဋ္ဌာန်းဘဲနဲ့ လုပ်ထုံးလုပ်နည်းများ ပြဋ္ဌာန်းပြီးတော့ ဆောင်ရွက်နေတာက ပွင့်ပွင့်လင်းလင်း တင်ပြရမယ်ဆိုရင်တော့ လွှတ်တော်ကို ရက်ပေါင်း ၉၀အတွင်း နည်းဥပဒေနဲ့တင်လာမယ့်ကိစ္စကို ရှောင်လွှဲလိုက်ခြင်း ဖြစ်ပါတယ်။ သေသေချာချာလေ့လာကြည့်ရင် ဒီစာချွန်တော် လုပ်ထုံးလုပ်နည်းအားလုံးအပိုဒ်များ သည် နည်းဥပဒေဖြင့်တင်သွင်းရမယ့် အပိုဒ်တွေပဲ ဖြစ်ပါတယ်။ ၆၂ပုဒ်လုံး။ ပြီးတော့ ဒါဟာလည်း ၃-၅-၂၀၁၁မှာ ဒီစာချွန်တော်လုပ်ထုံးလုပ်နည်းကို ထုတ်ပြန်တယ်ဆိုတဲ့အတွက် ဖွဲ့စည်းပုံအခြေခံဥပဒေ အာဏာတည်တဲ့အချိန်မှာ ထုတ်ပြန်ခဲ့တဲ့လုပ်ထုံးလုပ်နည်းတွေ ဖြစ်ပါတယ်။ လေးစားအပ်သော ပြည်သူ့လွှတ်တော် ဥက္ကဋ္ဌကြီးခင်ဗျား။ ပြီးခဲ့တဲ့နှစ်တွေနဲ့ ပတ်သက်လို့ သင်ခန်းစာယူပြီးတော့ ပြောရတဲ့အခါကျလို့ရှိရင် အင်မတန်ဝမ်းနည်း ကြေကွဲဖွယ်ကောင်းတဲ့ အချက် တစ်ချက်ကတော့ ကျွန်တော်တို့တိုင်းပြည်မှာ ပညာရှင်တို့ရဲ့ ရိုးသားမှု ကွယ်ပျောက်ခဲ့တယ်လို့ ခံစားရ ပါတယ်။ ပညာရှင်ဆိုတာ ဘယ်အာဏာပိုင်လက်အောက်မှာပဲဖြစ်ဖြစ် မိမိပညာရပ်နဲ့ပတ်သက်ရင် ရိုးရိုးသားသား ပညာအတိုင်းပဲပြောပါမယ်။ နှစ်ပေါင်း ၆၀ နီးပါးရပ်ခဲ့တဲ့ စာချွန်တော်လွှာ ပြန်ပေးသည် နိုင်ငံသားတွေအတွက် အင်မတန်ကောင်းပါတယ်။ အားလုံးက မျှော်လင့်နေပါတယ်။ ပေးတဲ့ စာချွန်တော်ကို နိုင်ငံသားတွေရဖို့ နည်းဥပဒေပြဋ္ဌာန်းရပါမယ်။ ပြည်သူ့ကိုယ်စားလှယ်ပေါ်လာပါပြီ။ လွှတ်တော်အာဏာစက် အသက်ဝင်လာပါပြီ။ အဲဒီအချိန်မျိုးမှာ အခုလို လွှတ်တော်အာဏာစက်ရှောင်လွှဲပြီးတော့ ပြည်သူ့အခွင့်အရေးကို ဟန့်တားမယ့် အပိုဒ်မျိုးပြဋ္ဌာန်းတာဟာ အင်မတန်မှ မလုပ်သင့်၊ မလုပ်ထိုက်တဲ့အချက်ပါ။ အကျိုးဆက်တွေဟာ ဒီအမိန့်၊ ဒီဂရီတွေကြောင့် ဒီနေ့ အကျိုးဆက်တွေခံရလို့ ဒါတွေပြင်ဖို့ စာချွန်တော်လွှာကို အားကိုးတာပါ။ ဟိုတုန်းက ပြဋ္ဌာန်းခဲ့တဲ့ ဥပဒေသည် မတရားမှု၊ မမျှတမှုတွေ ခံရတဲ့ပြည်သူတွေအတွက် စာချွန်တော်လွှာဟာ အားကိုးရာ လက်နက်ဖြစ်ပါတယ်။ အခုတော့ အာဏာမတည်မီက အချက်အလက်များကို လက်မခံဘူးဆိုပြီးတော့ပယ်ချလိုက်ခြင်းများသည် အင်မတန်မှ ပြည်သူလူထုရဲ့ ပေးထားတဲ့ စာချွန်တော်လွှာအခွင့်အရေးကို ရုပ်သိမ်းနေခြင်းဖြစ်ပါတယ်။ ဥက္ကဋ္ဌကြီးခင်ဗျား။ အလျဉ်းသင့်လို့ အချက်တစ်ချက်တင်ပြချင်ပါတယ်။ ဒါကလည်းဘာလဲ ဆိုတော့ ကြို တင်ပြီးတော့ ပညာရှိပုဂ္ဂိုလ်များကို ကြို တင်ပြချင်တဲ့အချက်ပါ။ ဒါကဒီနေ့ Eleven ဂျာနယ်မှာဖတ်ရပါတယ်။ လွှတ်တော်အနေနဲ့ ဖွဲ့စည်းပုံအခြေခံဥပဒေချိုးဖောက်သည့်ဆောင်ရွက်ချက် များပြုလုပ်သည်ဆိုကာ နိုင်ငံတော်ဖွဲ့စည်းပုံအခြေခံဥပဒေဆိုင်ရာခုံရုံးက ပြည်ထောင်စု တရားလွှတ်တော်ချုပ်တို့ စာချွန်တော် လျှောက်ထားတယ်ဆိုတဲ့သတင်းပါပဲ။ ဖွဲ့စည်းပုံအခြေခံဥပဒေမှာ ပေးထားတဲ့ တရားလွှတ်တော်ချုပ်ရဲ့ အာဏာသည် ဥပဒေပြုရေးအာဏာဖြစ်တဲ့ လွှတ်တော်တွေကို၊ အမိန့်တွေကို စာချွန်တော်လွှာတွေနဲ့ တားမြစ်နိုင်တဲ့အပိုဒ် တစ်ပိုဒ်မှမပါပါဘူး။ အဲတော့ အရင်ဆုံးပြောရရင် ဒီစာချွန်တော်လွှာတွေဟာ နိုင်ငံသား၊ နိုင်ငံသားများရဲ့ မူလအခွင့်အရေးတွေအတွက် ပေးထားပါတယ်။ ၃၄၅ ကနေ ၃၇၆ အထိ အဲဒီအခွင့်အရေးတွေ နစ်နာတယ်ဆိုရင်တောင် နိုင်ငံသား တွေဟာ စာချွန်တော်လွှာလျှောက်ပိုင်ခွင့်ရှိပါတယ်။ အာဏာ ၃ ရပ်မှာပါတဲ့ ဥပဒေပြုရေးဆိုင်ရာ လွှတ်တော်ရဲ့ ဆောင်ရွက်ချက်ကို တရားစီရင်ရေးမှာပါတဲ့ နိုင်ငံတော်ဖွဲ့စည်းပုံအခြေခံဥပဒေခုံရုံးက တရားစီရင်ရေးမှာပဲပါတဲ့ ပြည်ထောင်စုတရားလွှတ်တော်ချုပ်ရှိ စာချွန်တော် တက်ရောက်လာတယ် ဆိုတဲ့အခြေအနေမျိုးဟာ၊ ဖြစ်ရပ်မျိုးဟာ ကျွန်တော်တို့ တိုင်းပြည်မှာ ပညာရှင်များရဲ့၊ အထူးသဖြင့် ဥပဒေပညာရှင်များရဲ့ ရိုးသားမှုကို စမ်းသပ်နေပြီလို့ ထင်မြင်ပါတယ်။ ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များခင်ဗျား။ ကျွန်တော် စီရင်ထုံးတစ်ခုတော့ ဖတ်ကြားကိုးကားပါရစေ။ ဘာကြောင့်လဲဆိုတော့ ဥပဒေပြု ဆောင်ရွက်ပိုင်ခွင့်အာဏာ၊ တရား စီရင်ရေးအာဏာဆိုတာ အကန့်အသတ် တွေရှိပါတယ်။ ဥပဒေပြုရေးကဆောင်ရွက်ရမယ့်အာဏာကို တရားစီရင်သလိုလိုနဲ့ ဥပဒေပြု သွားတဲ့ အဖြစ်မျိုးဟာ မလုပ်သင့်ဘူးဆိုပြီးတော့ အရင်တရားရုံးချုပ် တရားသူကြီးများက စီရင်ထုံးပြု ထားပါတယ်။ စိန်ရတနာမိုးယက်ကန်းစက်လီမီတက်နှင့် ကုန်သွယ်ရေး လုပ်ငန်းခွန်မင်းကြီးပါ (၃) ၁၉၆၉ ခုနှစ် တရားရုံးချုပ်စီရင်ထုံး စီရင်ထုံးမှာ ဘယ်လို လမ်းညွှန်ထားလဲ ဆိုတော့ ရှင်းလင်းထင်ရှားသော ဥပဒေစကားရပ်တို့ကို တရားရုံးများကသော်လည်းကောင်း၊ အခြား အုပ်ချုပ်ရေးဆိုင်ရာဌာနများကသော်လည်းကောင်း အဓိပ္ပာယ်ဖွင့်ရန်၊ ဋီကာချဲ့ရန်မလိုပေ။ ယင်းသို့ ပြုလုပ်လျှင် အဓိပ္ပာယ်ချဲ့သလိုလိုနှင့် ဥပဒေချဲ့ထွင်ခြင်း၊ ချဲ့ခြင်း၊ ထွင်ခြင်းစသည်တို့ကို ပြု လုပ် မိတတ်ကြတယ်။ ချဲ့ရန်၊ ချဲ့ရန်၊ ထွင်ရန်လိုလျှင် ဥပဒေပြု အဖွဲ့အစည်းကသာ လိုအပ်သလိုပြုလုပ်နိုင်သည်။ ဥပဒေစကားရပ်များက မထင်မရှားမသဲမကွဲဖြစ်နေမှသာလျှင် လက်ငင်းအားဖြင့် ဥပဒေပြု အဖွဲ့အစည်း၏ ရည်ရွယ်ချက်ဖြစ်မြောက်စေအောင် ဥပဒေစကားနှင့်လက်တွေ့အခြေအနေ စပ်ဟပ်မိ နိုင်အောင် လိုအပ်သလောက်သာ အဓိပ္ပာယ်ဖွင့်ဆိုရမည်။</speech>
<speech type="speaker">ဦးသိန်းညွန့် တချို့မသဲကွဲလိုက်ဘူး။ စပြီးတော့ ခုနကပြန်ပြီးတော့ ဖတ်ကြား တင်ပြပေးပါ</speech>
<speech><mp id="381">ဦးသိန်းညွန့်(သင်္ဃန်းကျွန်းမဲဆန္ဒနယ်)</mp>စီရင်ထုံးကတော့ စိန်ရတနာမိုး ယက်ကန်းစက် လီမီတက်နှင့် ကုန်သွယ်ရေးလုပ်ငန်းခွန် မင်းကြီးပါ (၃) ၁၉၆၉ခုနှစ် တရားရုံးချုပ်စီရင်ထုံး စီရင်ထုံးရဲ့ ရည်ရွယ်ချက်ကတော့ ရှင်းလင်းထင်ရှားသော ဥပဒေစကားရပ်တို့ကို တရားရုံးများကသော်လည်း ကောင်း၊ အခြားအုပ်ချုပ်ရေးဆိုင်ရာတို့ကသော်လည်းကောင်း အဓိပ္ပာယ်ဖွင့်ရန်၊ ဋီကာချဲ့ရန် မလိုပေ။ ယင်းသို့ပြုပြင်လျှင် အဓိပ္ပာယ်ဖွင့်သလိုလိုနှင့် ဥပဒေချဲ့ထွင်ခြင်း၊ ချုံ့ခြင်း၊ ထွင်ခြင်းစသည်တို့ကို ပြုလုပ်မိတတ်ကြတယ်။ ချဲ့ရန်၊ ချဲ့ရန်၊ ထွင်ရန်လိုလျှင် ဥပဒေပြု အဖွဲ့အစည်းကသာ လိုအပ်သလိုပြု လုပ်နိုင်တယ်။ ဥပဒေစကားရပ်များက မထင်မရှား မသဲမကွဲ ဖြစ်နေမှသာလျှင် လက်ငင်းအားဖြင့် ဥပဒေပြု အဖွဲ့အစည်း၏ ရည်ရွယ်ချက်ဖြစ်မြောက်စေအောင် ဥပဒေစကားနှင့် လက်တွေ့အခြေအနေ စပ်ဟပ်မိနိုင်အောင် လိုအပ်သလောက်သာ အဓိပ္ပာယ်ဖွင့်ဆိုရမည်။ ယင်းသို့ အဓိပ္ပာယ်မဖွင့်လျှင် မဖြစ်သောအခြေအနေမျိုးနှင့် တွေ့ကြုံရလျှင် အမြင့်ဆုံးတရားရုံးကသာလျှင် အထူးသတိထား၍ စည်းကမ်းစောင့်ထိန်းကာ မိမိစီရင်ပိုင်ခွင့်ကို မလိုစေဘဲ ညီညွတ်သော ထုံးပြု ရမည်။ အဲဒီတော့ ဒီမှာ စီရင်ထုံးအရဆိုရင် တရားရုံးချုပ်ရဲ့ စီရင်ပိုင်ခွင့်သည် ဖွဲ့စည်းပုံအခြေခံဥပဒေ ခုံရုံးကတင်သွင်းလာတဲ့ စာချွန်တော်လွှာ၊ လွှတ်တော်ရဲ့ ဆုံးဖြတ်ချက်ကို စိန်ခေါ်နိုင်တဲ့ အခွင့်အရေးစီရင်ပိုင်ခွင့် ပေးမထားပါ ဘူး။ အဲဒါကြောင့် အရင်တုန်းကလည်း ပြည်သူတွေရဲ့ အခွင့်အရေးကို ထိပါးတဲ့အချက်မျိုးကို စာချွန်တော်လွှာအရ ဆောင်ရွက်ရမှာကို မဆောင်ရွက်မိခဲ့ဘူး။ အခုတစ်ကြိမ် ဖွဲ့စည်းပုံအခြေခံဥပဒေ ခုံရုံးက တင်လာတဲ့ စာချွန်တော်လွှာသည် တရားရုံးချုပ်ရဲ့ စီရင်ပိုင်ခွင့်မှာ မရှိဘူး။ အခြေခံဥပဒေက လည်း နိုင်ငံသားတွေကိုပဲ တင်နိုင်တယ်။ နိုင်ငံတော်ရဲ့ ဥပဒေပြုရေး၊ အုပ်ချုပ်ရေး၊ တရားစီရင်ရေးမှာ ပါတဲ့ ပြည်သူ့ကိုယ်စားလှယ်တွေပါဝင်တဲ့ အမြင့်ဆုံးဥပဒေပြု နိုင်တဲ့ လွှတ်တော်ရဲ့ ဆောင်ရွက်မှုဥပဒေ ပြုခြင်းကို တားဆီးနိုင်တဲ့ စီရင်ပိုင်ခွင့်မရှိဘူးဆိုတာကိုတော့ ရှင်းရှင်းလင်းလင်း လွှတ်တော်ဥက္ကဋ္ဌကြီးမှ တစ်ဆင့် ကိုယ်စားလှယ်အားလုံးကို ရှင်းလင်းတင်ပြလိုပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ဒီစာချွန်တော်လွှာနှင့်ပတ်သက်ပြီး တော့ အခု သူရဦးအောင်ကိုရဲ့အဆိုကို ထောက်ခံတဲ့အချိန်မှာ တူညီတဲ့အချက်ကတော့ ပြည်ထောင်စု တရားစီရင်ရေးဥပဒေကို ပြန်လည်ပြင်ဆင်ရပါမယ်။ တရားစီရင်ရေးဥပဒေမှာကိုက ဒီပြစ်မှုဆိုင်ရာ ဥပဒေနှင့်အညီ နည်းဥပဒေထုတ်ဖြစ်ရပါမယ်။ အရင်ဆုံးနည်းဥပဒေထုတ်ရပါတယ်။ နည်းဥပဒေပြီးမှ ကျင့်ထုံးထုတ်ရပါမယ်။ သို့သော် မိမိကိုယ်တိုင်စီရင်ရေးနှင့် ဥပဒေပြုရေးနယ်ပယ်ကို ထိပါးတဲ့လုပ် ဆောင်မှုမျိုးကို ဒီနေ့အခြေခံဥပဒေမှာ သတ်မှတ်ချက်အရ စည်းမကျော်ဖို့လိုပါတယ်။ ဘောင်မကျော်ဖို့ လိုပါတယ်။ ဘောင်ကျော် စည်းကျော်ခဲ့ရင်လည်း ပြန်ပြင်ရပါလိမ့်မယ်။ ဘာကြောင့်လဲဆိုရင်တော့ ပြည်ထောင်စုတရားစီရင်ရေးပုဒ်မ ၇၂ မှာကိုက ပြည်ထောင်စုလွှတ်တော်က ရုပ်သိမ်းခြင်းမပြု သရွေ့ ဤဥပဒေအတည် ဖြစ်ပါတယ်။ လေးစားအပ်သော လွှတ်တော်ဥက္ကဋ္ဌကြီးခင်ဗျား။ သူရဦးအောင်ကိုရဲ့ အဆိုဟာ စာချွန်တော်လွှာ နှင့်ပတ်သက်တဲ့ ရောဂါလက္ခဏာကို တင်ပြခဲ့တဲ့အဆိုဖြစ်တဲ့အတွက် ကျွန်တော်တို့ ကျေလည်း ကျေနပ် တယ်။ ဒီအဆိုကို ထောက်ခံတယ်။ သို့သော်ရောဂါကုထုံးကတော့ လုပ်ထုံးလုပ်နည်း ၄ ပိုဒ်လောက်ကို ပြင်ရုံနှင့်မရတော့ပါဘူး။ ပြည်သူကပေးထားတဲ့ အခြေခံဥပဒေပါ နိုင်ငံသားအခွင့်အရေးတွေကို ကာကွယ်ဖို့အတွက် ပြည်ထောင်စုတရားစီရင်ရေးဥပဒေတွေကို ဥပဒေနှင့်သက်ဆိုင်တဲ့သူ အားလုံးက နိုင်ငံသားတွေရဲ့ အခွင့်အရေးတွေကို ကာကွယ်ဖို့ဟာ လွှတ်တော်ကိုယ်စားလှယ်တွေရဲ့ တာဝန်ပါ။ ဒီတာဝန်ကို ကျွန်တော်တို့ တိတိကျကျထမ်းဆောင်နိုင်ဖို့အတွက် ပြည်ထောင်စုတရားစီရင်ရေး ဥပဒေတွေကို ပြင်ဆင်တဲ့နည်းလမ်းသာလျှင် ကုထုံးအတွက် အမှန်အကန်ဆုံးဖြစ်မယ်လို့ တင်ပြလိုပါ တယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ ဒီဥပဒေဆိုင်ရာမူများကို ပေးထားတဲ့ အခြေခံဥပဒေနှင့်အညီ နိုင်ငံသားတွေမရဘူးဆိုရင် ဒီစာချွန်တော် ဆိုတာ အများကြီးပြန်စဉ်းစားရပါတော့မယ်။ ဒီမိုကရေစီနိုင်ငံဖြစ်တယ်၊ မဖြစ်ဘူး။ ကျွန်တော်တို့ တိုင်းပြည်ဟာ ဒီမိုကရေစီစံနှုန်းတွေရှိလား၊ မရှိဘူးလားဆိုတာ တိုင်းတာတဲ့အခါမှာ စာချွန်တော်လွှာ ဟာ အချက်တစ်ချက်ဖြစ်ပါတယ်။ စာချွန်တော်လွှာအခွင့်အရေးတွေကို ပြည်သူတွေ တကယ်ခံစားနိုင်မှ အဲဒီအခွင့်အရေးတွေကို ပြည်သူတွေလက်တွေ့ရနိုင်မှ ဒါဒီမိုကရေစီစနစ်နဲ့ ညီညွတ်တဲ့ နိုင်ငံတစ်နိုင်ငံ အဖြစ် ပြည်သူတွေကရော၊ နိုင်ငံတကာကရော မြင်လာပါလိမ့်မယ်။ ဒါကြောင့် အခုအခြေအနေမှာ သူရဦးအောင်ကို တင်သွင်းတဲ့ စာချွန်တော်အမိန့်ဆိုင်ရာ ကန့်သတ်ချက်အချို့ကို ပြင်ဆင်ပယ်ဖျက် ပေးဖို့အတွက်ဆိုရင်တော့ ပြည်ထောင်စုတရားစီရင်ရေးဥပဒေကြီးကို ပြင်ပြီးတော့ အခု စာချွန်တော်လွှာနှင့်ပတ်သက်ပြီး ပြည်ထောင်စုတရားလွှတ်တော်ချုပ်က ချမှတ်လိုက်တဲ့စီရင်ချက်တွေ အားလုံးကို လွှတ်တော်က ပြန်လည်လေ့လာသုံးသပ်ပြီးတော့ နိုင်ငံသားတွေရဲ့ အခွင့်အရေးကို ကာကွယ်ပေးရမယ့် အခြေအနေရောက်လာပြီလို့ လေးလေးစားစား လွှတ်တော်ဥက္ကဋ္ဌကြီးမှတစ်ဆင့် ပြည်သူ့လွှတ်တော် ကိုယ်စားလှယ်အားလုံးကို အစီရင်ခံတင်ပြအပ်ပါတယ်။ အားလုံးကို ကျေးဇူး တင်ပါတယ်။ (ဩဘာသံများ)</speech>
<speech type="speaker">လွှတ်တော်ကိုယ်စားလှယ်များခင်ဗျား။ အစည်းအဝေးကို မိနစ် ၃၀ ခန့် ရပ်နား ပါမယ်</speech>
<speech type="mc">ပြည်သူ့လွှတ်တော်ဥက္ကဋ္ဌကြီး ပြန်လည်ထွက်ခွာပါပြီခင်ဗျား။</speech>
<speech type="mc">ကိုယ်စားလှယ်များအားလုံး ပြန်လည်ထွက်ခွာနိုင်ကြပါပြီခင်ဗျား။</speech>
<p>အစည်းအဝေးကို မိနစ် ၃၀ ခန့်ရပ်နားပါသည်။</p>
<speech type="mc">လေးစားအပ်ပါသော ပြည်သူ့လွှတ်တော်ကိုယ်စားလှယ်များခင်ဗျား။ အစည်းအဝေးပြန်လည်စတင်တော့မှာဖြစ်ပါတယ်</speech>
<speech type="mc">ပြည်သူ့လွှတ်တော်ဥက္ကဋ္ဌကြီး ကြွရောက်လာပါပြီခင်ဗျား။</speech>
<speech type="mc">အားလုံး ထိုင်နိုင်ပါပြီခင်ဗျား။</speech>
<speech type="speaker">ပုလဲမဲဆန္ဒနယ်မှ ဒေါ်ခင်စန်းလှိုင် ဆွေးနွေးဖို့ ဖြစ်ပါတယ်</speech>
<speech><mp id="1162">ဒေါ်ခင်စန်းလှိုင်(ပုလဲမဲဆန္ဒနယ်)</mp>လေးစားရပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်ကြီးများအားလုံး ကိုယ်စိတ်နှစ်ဖြာ ရွှင်လန်းချမ်းမြေ့ကြပါစေလို့ ဆုတောင်းမေတ္တာပို့သအပ်ပါတယ်။ ကျွန်မကတော့ စစ်ကိုင်းတိုင်းဒေသကြီး၊ ပုလဲမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါ်ခင်စန်းလှိုင် ဖြစ်ပါတယ်။ ကျွန်မအနေနဲ့ ချင်းပြည်နယ်၊ ကန်ပက်လက်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် သူရဦးအောင်ကို တင်သွင်းတဲ့အဆိုနှင့် ပတ်သက်ပြီးတော့ ဆွေးနွေးတင်ပြသွားမှာဖြစ်ပါတယ်။ လေးစားအပ်ပါသော ဥက္ကဋ္ဌကြီးရှင့်။ ပြည်သူများရဲ့ အခြေခံအခွင့်အရေးများကို ထိပါးတဲ့အခါတွေမှာ မြန်မြန်နှင့် ထိရောက်စွာကာကွယ်ပေးနိုင်ဖို့အတွက် နစ်နာချက်၊ မှားယွင်းချက်တွေကိုပြင်ဆင်နိုင်ရန် နိုင်ငံတော်တရားလွှတ်တော်ချုပ်ကို လျှောက်ထားနိုင်ပါတယ်။ အခြေခံဥပဒေကို စောင့်ထိန်းတဲ့နေရာမှာ တရားလွှတ်တော်ချုပ်ဟာ အချုပ်အခြာမဏ္ဍိုင်ကြီးပဲဖြစ်ပါတယ်။ ဖွဲ့စည်းပုံအခြေခံဥပဒေပုဒ်မ ၁၈ ပုဒ်မခွဲ (ဂ) မှာ ပြည်ထောင်စု တရားလွှတ်တော်ချုပ်တွင် စာချွန်တော်အမိန့်များ ထုတ်ပိုင်ခွင့်အာဏာအမိန့်ရှိသည် ဟူ၍ လည်းကောင်း၊ ဖွဲ့စည်းပုံအခြေခံဥပဒေ ပုဒ်မ ၂၉၆ (က) မှာ ပြည်ထောင်စုတရားလွှတ်တော်ချုပ်သည် (၁) ရှေ့တော်သွင်းစာချွန်တော်အမိန့်၊ (၂) အာဏာပေးစာချွန်တော်အမိန့်၊ (၃) တားမြစ်စေစာချွန်တော် အမိန့်၊ (၄) အာဏာပိုင်ပေးစာချွန်တော်အမိန့်၊ (၅) အမှုခေါ်စာချွန်တော်အမိန့်ဟူ၍ စာချွန်တော်အမိန့် ၅ မျိုးကို တင်သွင်းနိုင်ကြောင်းပြဋ္ဌာန်းထားပါတယ်။ ထို့အပြင် ဖွဲ့စည်းပုံအခြေခံဥပဒေပုဒ်မ ၃၇၈ မှာ လည်း နိုင်ငံသားများရဲ့ မူလအခွင့်အရေးတစ်ရပ်အနေနဲ့ အတိအလင်းပြဋ္ဌာန်းထားပါတယ်။ သို့သော်လည်း အဆိုပါအခွင့်အရေးတွေဟာ ယနေ့အချိန်တွေမှာ ပေးကားပေး၏မရဆိုတဲ့ အခြေအနေကိုရောက်နေပါတယ်။ လက်ရှိအခြေအနေမှာ စာချွန်တော်လျှောက်ထားမှုများ အသက် ဝင်ပြီး နိုင်ငံသားများရဲ့ အခွင့်အရေးကို ကာကွယ်စောင့်ရှောက်ပေးတဲ့ ဖွဲ့စည်းပုံအခြေခံဥပဒေပါ အခွင့်အရေးများဆုံးရှုံးနေကြောင်းတွေ့ရှိရပါတယ်။ အကျဉ်းအားဖြင့်ဆိုရင် အချက် ၃ ချက်တွေ့ရပါ တယ်။ (၁) ဥပဒေအားဖြင့် ပြန်လည်ပိတ်ပင်ရာရောက်နေခြင်း၊ (၂) လုပ်ထုံးလုပ်နည်းများဖြင့် ပိတ်ပင်ထားရာရောက်ခြင်း၊ (၃) လက်တွေ့စီမံဆောင်ရွက်ခြင်းများဖြင့်ခက်ခဲနေခြင်းစတဲ့ ဒီ ၃ ချက်ပဲ ဖြစ်ပါတယ်ရှင်။ ဥက္ကဋ္ဌကြီးရှင့်။ မူလအဆိုရှင်ရဲ့ ပြဋ္ဌာန်းချက်တွေမှာ စာချွန်တော်လွှာနှင့်ပတ်သက်ပြီးတော့ အတော်ပဲပြည့်ပြည့်စုံစုံတင်ပြထားတာကိုသိရပါတယ်။ အသေးစိတ် ဒီအချက်တွေအပေါ်မှာအခြေခံပြီး ဆွေးနွေးနေမယ့်အစား ကျွန်မတင်ပြခဲ့တဲ့ အချက် ၃ ချက်ပေါ်မှာမူတည်ပြီးတော့ အကျဉ်းချုပ်ပဲ တင်ပြချင်ပါတယ်။ ပထမဦးဆုံးအနေနဲ့ စာချွန်တော်အမိန့်ပါလျှောက်ထားခွင့်ကို ဥပဒေအရပင် ပြန်၍ ပိတ်ပင်ထားရာရောက်နေခြင်းဆိုတဲ့အချက်ကိုပဲ ဖြစ်ပါတယ်။ စာချွန်တော်လျှောက်ခွင့်ရှိတယ်လို့ ပြဋ္ဌာန်းထားပြီး တစ်ဖက်ကပြန်လည်၍ ပိတ်ဆို့ထားရာရောက်နေတာဟာ ပြည်ထောင်စုတရား လွှတ်တော်ချုပ်ကစီရင်ဆုံးဖြတ်ပြီးသားအမှု၊ ပြည်ထောင်စုတရားလွှတ်တော်ချုပ်က ဆုံးဖြတ်ပြီးတဲ့ စာချွန်တော်အမိန့်ထုတ်ပေးရန်လျှောက်ထားမှုနှင့် အပြီးအပြတ်အတည်ဖြစ်စေရမယ်လို့ ပြဋ္ဌာန်း ထားတဲ့ အဖွဲ့အစည်းတစ်ရပ်ရပ်ရဲ့ ဆုံးဖြတ်ချက်နှင့် ဆောင်ရွက်ချက်များရဲ့ အပေါ်မှာ လျှောက်ထားမှု များကိုလည်း ခွင့်မပြုဘူးဆိုပြီးတော့မှပြန်လည်ပိတ်ပင်ထားခြင်းဖြစ်ပါတယ်။ ထို့အပြင် လက်တွေ့စာချွန်တော်လျှောက်ထားမှုမှာ အခြားနည်းနဲ့ကုစားဆောင်ရွက်ခွင့်ရှိသေးတယ်ဆိုတဲ့အကြောင်းပြချက် နှင့်လည်း စာချွန်တော်လျှောက်ထားမှုတွေကို ပလ်ပယ်ချနေကြောင်းလည်းသိနေရပါတယ်။ သို့ဖြစ်ရာ အပြီးအပြတ်ဆုံးဖြတ်ပြီးလို့ရှိရင်လည်း လျှောက်ထားခွင့်ကမရဘူး။ အပြီးအပြတ်မဟုတ်သေး ဘူးဆိုလို့ ရှိရင်လည်း အခြားနည်းလျှောက်ထားခွင့် ရှိသေးတယ်လို့ပြောပြီးမှ ပလပ်ပယ်ချခွင့်တွေ ရှိနေတဲ့ အတွက်ကြောင့်မို့လို့ ပေးသော်လည်းမရ၊ ကျွေးသော်လည်းမဝဆိုတဲ့ သဏ္ဍာန်ဆောင်အခွင့်အရေး တွေဖြစ်နေပါတယ်။ ဒုတိယအနေနဲ့ကတော့ လုပ်ထုံးလုပ်နည်းအခက်အခဲများပဲ ဖြစ်ပါတယ်။ နိုင်ငံသားများရဲ့ အခွင့်အရေးအတွက် ပြဌာန်းပေးထားပေမယ်လို့ လက်တွေ့လျှောက်ထားတဲ့နေရာမှာ ရှုပ်ထွေးခက်ခဲတဲ့နည်းလမ်းများကြောင့် သာမန်နိုင်ငံသားတွေအဖို့ စာချွန်တော်လျှောက်ထားခြင်း ဆိုတဲ့ကိစ္စဟာ လက်လှမ်းမမီနိုင်အောင်ရှိနေတဲ့အပြင် ကျွမ်းကျင်သူဥပဒေပညာရှင်များနဲ့ ဆောင်ရွက် သမျှပဲ ညွှန်ကြားရေးမှူးချုပ် သို့မဟုတ် ဒုတိယညွှန်ကြားရေးမှူးချုပ်၊ တရားစီရင်ရေးကဏ္ဍတွေရဲ့ စားပွဲခုံတွေကိုကျော်လွှားဖို့ရာမှာပင် မလွယ်ကူကြောင်းကိုလက်တွေ့ဆောင်ရွက်နေကြတဲ့၊ လက်တွေ့ နယ်ပယ်မှာ စာချွန်တော်အမိန့်တွေကို ဆောင်ရွက်နေကြတဲ့၊ တရားရေးနှင့်ပတ်သက်တဲ့ အတွေ့အကြုံ ရှိတဲ့၊ လိုက်ပါဆောင်ရွက်နေတဲ့ရှေ့နေတွေရဲ့ ပြောကြားချက်တွေအရ၊ အတွေ့အကြုံတွေအရ ကြားသိ နေရပါတယ်။ ဥက္ကဋ္ဌကြီးရှင့်။ ဒီကြားသိရတဲ့အနေအထားနှင့်ဆိုလျှင်လည်း စာချွန်တော်လျှောက်ထားမှုပေါင်း ၁၃၃ စောင်ရှိတယ်လို့သိရပြီးတော့ ရ စောင်ကိုသာလက်ခံခွင့်ပြုခဲ့ကြောင်းနှင့် အဲ့ဒီ ရ စောင် ခွင့်ပြု ခဲ့တဲ့အမှုတွေကလည်း တရားမမှုတွေသာဖြစ်ပြီးတော့ ပြစ်မှုနှင့်ပတ်သက်လို့ လျှောက်ထားမှုဟာ ၅ ခု လောက်သာအမှုဖွင့်ပေးပြီး အားလုံးနီးပါးဟာလည်း ပလပ်ခံခဲ့ရကြောင်းလည်း ကြားသိနေရပါတယ်။ အဲ့တော့ ရာဇဝတ်ကြောင်းနှင့်လျှောက်ထားရခြင်းဟာ နိုင်ငံသားတစ်ဦးချင်းရဲ့ အခွင့်အရေးကိုထိပါး စေတဲ့ သက်ဆိုင်ရာရုံး၊ ဌာနတွေနဲ့ရင်ဆိုင်ရသူများ ဖြစ်ရာ တရားမျှတမှုအတွက် နောက်ဆုံးကုစားရာ ဖြစ်တဲ့ တရားလွှတ်တော်ချုပ်ရဲ့ စာချွန်တော်လျှောက်ထားမှုများမှာပင်လျှင် ကုစားခွင့်မရနိုင်တဲ့ အခြေအနေတွေကို ရင်ဆိုင်ပြီးတော့နေရပါတယ်။ ဥက္ကဋ္ဌကြီးရှင့်။ တတိယအချက်အနေနဲ့ လက်တွေ့ စီမံဆောင်ရွက်ခြင်းရဲ့ အခက်အခဲတွေပဲဖြစ်ပါတယ်။ စာချွန်တော်လျှောက်လွှာကို လက်ခံရန်တာဝန်ယူ ရတဲ့ပုဂ္ဂိုလ်များသည်ပင်လျှင် အတွေ့အကြုံနှင့် ကျွမ်းကျင်မှုအားနည်းခြင်း၊ ကျွမ်းကျင်တဲ့ဝန်ထမ်း တွေဟာလည်း လုပ်ငန်းအပြောင်းအရွှေ့ဖြင့်နေရာမမြဲခြင်းစသည်တို့ကြောင့် စာချွန်တော်လျှောက်ထား ရာမှာ နှောင့်နှေးကြန့်ကြာမှုအခက်အခဲမျိုးစုံကိုတွေ့နေရပါတယ်။ ထို့ထက်ပို၍ အဆိုးရွားဆုံးကတော့ကျမ်းကျိန်ချက်ပြု လုပ်တဲ့နေရာမှာတရားရုံးများက လွယ်လွယ်ကူကူပြုလုပ် မပေးရဲဘဲရှောင်လွှဲငြင်းဆို ခြင်းများကြုံတွေ့နေရခြင်းပဲဖြစ်ပါတယ်။ ဥပဒေအရမဟုတ်ဘဲ တာဝန်ယူရမှာကို စိုးရိမ်သော ကြောက်စိတ်များကြောင့် ဒီလိုအခက်အခဲတွေ ပေါ်ပေါက်နေခြင်းဖြစ်တဲ့ အတွက်ကြောင့်မို့လို့ ညွှန်ကြားချက်များဖြင့် ဒီလိုကိစ္စတွေကိုဖြေရှင်းပေးရန် လိုအပ်မည်ဖြစ်ပါတယ်။ ဒါကြောင့် ထိရောက် ထိုက်တန်ပြီး အသက်ဝင်ရှင်သန်တဲ့ စာချွန်တော်လျှောက်ထားမှုအခွင့်အရေးကို ထိခိုက်နစ်နာသူ နိုင်ငံသားတွေအတွက် အမှန်တကယ်ရရှိစေနိုင်ရန်အလို့ငှာ အဆိုရှင်တင်ပြထားတဲ့ စာချွန်တော် လျှောက်ထားမှုဆိုင်ရာလုပ်ထုံးလုပ်နည်းများအပိုဒ် ၄၄ အပိုဒ်ခွဲ(က)၊ (ခ)၊(ဂ)တို့အား ပယ်ဖျက်ပေးရန် နှင့် အပိုဒ် ၄ရ မှာပါရှိတဲ့ ပြည်ထောင်စုတရားလွှတ်တော်ချုပ်တရားသူကြီးသည် မိမိသဘောအရ ဖြစ်စေ၊ လျှောက်ထားသူအားကြားနာ၍ဖြစ်စေ လျှောက်ထားခံရသူ သို့မဟုတ် လျှောက်ထားခံရသူများ ထံအကြောင်းပြန်ရန် ကနဦးဆုံးဖြတ်ချက်ချပေးနိုင်သည် သို့မဟုတ် ငြင်းပယ်နိုင်သည်ဆိုတဲ့ စာသား အပိုဒ်ကိုပယ်ဖျက်ပြီးတော့ စာချွန်တော်လျှောက်ထားမှုများကို ပြည်ထောင်စုတရားလွှတ်တော်ချုပ် တရားသူကြီး ၂ ဦး သို့မဟုတ် ၃ ဦးပါဝင်တဲ့ ကြီးကြပ်ကွပ်ကဲမှုအာဏာရှိတဲ့ ခုံအဖွဲ့ဖြင့်သာ လက်ခံ၍ ပြန်လည်စိစစ်ကြားနာရန်နှင့် မည်သည့်နည်းနှင့်မျှ စာချွန်တော်လျှောက်ထားမှုများအား ပြည်ထောင်စု တရားလွှတ်တော်ချုပ်တရားသူကြီးတစ်ဦးတည်းက ကြားနာခြင်းမပြုရန် တားမြစ်သည်ဟု အစားထိုး ပေးပါရန်တင်ပြအပ်ပါတယ်ရှင်။ ဥက္ကဋ္ဌကြီးရှင့်။ အပိုဒ် ၆၁ မှာပါရှိတဲ့ စာချွန်တော် လျှောက်ထားမှုပြုလုပ်တဲ့အမိန့်စာ သို့မဟုတ် အမှု သို့မဟုတ် ပြုမူချက်ကိုပြုလုပ်တဲ့နေ့ကနေ သုံးလအတွင်း စာချွန်တော်လျှောက်ထား တောင်းဆို ခြင်းမပြုခဲ့လျှင် မည်သည့်အမှုခေါ်စာချွန်တော်ကိုမျှ ထုတ်ပေးခြင်းမပြု ရဟူသည်ကို ပယ်ဖျက်ပေးရန် တောင်းဆိုတဲ့အဆိုကိုလည်းကောင်း၊ ပြည်ထောင်စုတရားလွှတ်တော်ချုပ် တရားသူကြီးတစ်ဦးတည်း ကအကျဉ်းနည်းပလပ်ခဲ့တဲ့ ဥပဒေနှင့်ညီညွတ်ခြင်းမရှိတဲ့ ယခင်တရားရုံးချုပ်ရဲ့ အမိန့်၊ ဆုံးဖြတ်ချက်၊ စီရင်ချက်နှင့် ဒီဂရီအပေါ် စာချွန်တော်အမိန့်ထုတ်ဆင့်ပေးရန် လျှောက်ထားမှုများကို ပြည်ထောင်စု တရားလွှတ်တော်ချုပ်မှ တရားသူကြီး ၂ ဦး သို့မဟုတ် ၃ ဦးပါတဲ့ခုံအဖွဲ့ဖြင့် တရားရုံးတစ်ခုခုကြောင့် နိုင်ငံသားတစ်ဦးမှာ နစ်နာမှုမရှိစေသင့်ဆိုတဲ့မူအရ တရားမျှတမှုကို ရှေးရှုလျက် ပြန်လည်စိစစ်ကြားနာရန်အချက်ကို ထပ်မံဖြည့်သွင်းပေးပါရန်ဆိုတဲ့ တောင်းဆိုချက်ဟာ အမှန်လိုအပ်ချက်ဖြစ်တဲ့ အတွက်ကြောင့် လေးနက်စွာ ကျွန်မအနေနဲ့ ထောက်ခံပါတယ်။ ထို့အပြင် နိုင်ငံသားတစ်ဦးဦးရဲ့ အခွင့်အရေးဆုံးရှုံးမှုတစ်ရပ်ရပ်ရှိခဲ့သော် အထူးအခွင့်အာဏာတစ်ရပ်အနေနဲ့ ကာကွယ်ကုစားခွင့်ထိထိရောက်ရောက်ဖြစ်စေရေးတို့အတွက်လည်းကောင်း၊ စာချွန်တော်ရဲ့ မူလရည်ရွယ်ချက်ကိုက ဌာနဆိုင်ရာအသီးသီးရဲ့ ဥပဒေမဲ့ပြု ကျင့်ဆောင်ရွက်မှုတွေကို အချိန်တိုအတွင်းမှာ ကုစားပေးနိုင်ရန်နှင့် ဥပဒေအရအခွင့်အရေးရှိပေမယ့် လုပ်ထုံးလုပ်နည်းများအရ အခွင့်အရေးမရှိတဲ့ ကာကွယ်ကုစားခွင့် မရှိသောအမှုကိစ္စများတွင် စာချွန်တော်ဖြင့် ကုစားခွင့်ရရှိစေရန်အတွက် ပြည်ထောင်စုလွှတ်တော် အနေနဲ့ စာချွန်တော်လျှောက်ထားမှုဆိုင်ရာ လုပ်ထုံးလုပ်နည်း၊ ဥပဒေတစ်ရပ်ရပ်ကို ပြင်ဆင်ပယ်ဖျက် ပြဋ္ဌာန်းပေးသင့်ပါကြောင်း ဆွေးနွေးတင်ပြအပ်ပါတယ်ရှင်။ ကျေးဇူးတင်ပါတယ်။(ဩဘာသံများ)</speech>
<speech type="speaker">ပုဏ္ဏားကျွန်းမဲဆန္ဒနယ်မှ ဦးထွန်းအောင်ကျော် ဆွေးနွေးဖို့ ဖြစ်ပါတယ်</speech>
<speech><mp id="357">ဦးထွန်းအောင်ကျော်(ပုဏ္ဏားကျွန်းမဲဆန္ဒနယ်)</mp>အားလုံး ကျန်းကျန်းမာရှိကြပါစေ။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ ဖိတ်ကြားထားသော ဧည့်သည်တော်များအားလုံး ကျန်းမာ၊ ချမ်းသာပါစေလို့ ဆုမွန်တောင်း ဂါရဝပြု ပါတယ်။ ကျွန်တော်ကတော့ ရခိုင်ပြည်နယ်၊ ပုဏ္ဏားကျွန်းမဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဦးထွန်းအောင်ကျော်ပါ။ ကျွန်တော့်အနေနဲ့ ချင်းပြည်နယ်၊ ကန်ပက်လက်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် သူရဦးအောင်ကို တင်သွင်းတဲ့ ပြည်ထောင်စုတရားလွှတ်တော်ချုပ် ၏ စာချွန်တော်လျှောက်ထားမှုဆိုင်ရာ လုပ်ထုံးလုပ်နည်းများအနက် အပိုဒ် ၄၄၊ ၄၇၊ ၆၁ ပါ ကန့်သတ်ချက်တွေကို ပြင်ဆင်ပယ်ဖျက်ပေးရန် အဆိုအား ထောက်ခံဆွေးနွေးမှာ ဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ အဆိုရှင်ရဲ့ ရည်ရွယ်ချက်ဟာ ဒီနေ့ ကျွန်တော်တို့ တွေ့ကြုံနေရတဲ့ နိုင်ငံသားများနဲ့ နိုင်ငံသားထုရဲ့ အရမ်းမမျှတသော တွေ့ကြုံ ခံစားမှုတွေအပေါ်မှာ ပြည်ထောင်စုတရားလွှတ်တော်ချုပ်က တရားမျှတအောင် ပြင်ဆင်ကြိုးစား ကြိုးပမ်းနိုင်ရေးအတွက် ဒီအဆိုကို တင်သွင်းတယ်လို့ ကျွန်တော် ရိုးရိုးသားသားခံယူပါတယ်။ ပြည်ထောင်စုသမ္မတမြန်မာနိုင်ငံတော်မှာ ဖွဲ့စည်းပုံအခြေခံဥပဒေကို ပြည်လုံးကျွတ် ဆန္ဒခံယူပွဲ ကျင်းပပြီး ၂၀၀၈ ခုနှစ်၊ မေလ ၂၉ ရက်နေ့မှာ အတည်ပြု ပြဌာန်းခဲ့ပါတယ်။ ဖွဲ့စည်းပုံအခြေခံ ဥပဒေအရ အခန်း (၄) မှာ ဥပဒေပြုရေး၊ အခန်း (၅) အုပ်ချုပ်ရေး၊ အခန်း (၆) တရားစီရင်ရေးဆိုတဲ့ မဏ္ဍိုင် သုံး ရပ်အား အပြန်အလှန် ထိန်းညှိသော စနစ်ကို ပြဋ္ဌာန်းအကောင်အထည်ဖော်ထားကြောင်းတွေ့ရှိရပါတယ်။ ဖွဲ့စည်းပုံအခြေခံဥပဒေကပေးအပ်တဲ့ အာဏာကြီးသုံးရပ်မှာ တရားစီရင်ရေး အာဏာကို ပြည်ထောင်စုတရားလွှတ်တော်ချုပ်က ကိုင်တွယ်ကျင့်သုံးပါတယ်။ ဖွဲ့စည်းပုံအခြေခံ ဥပဒေ အခန်း (၈) မှာပါတဲ့ နိုင်ငံသား၊ နိုင်ငံသားများ၏ မူလအခွင့်အရေးနှင့် တာဝန်များကို ပုဒ်မ ၃၇၈ (က)မှာ ဒီအခန်းက ပေးအပ်ထားတဲ့ အခွင့်အရေးများနှင့် စပ်လျဉ်းပြီးတော့ လျှောက်ထားလာတဲ့ ကိစ္စရပ်တွေအတွက် ပြည်ထောင်စု တရားလွှတ်တော်ချုပ်ဟာ အောက်ဖော်ပြပါ စာချွန်တော်အမိန့် တစ်ရပ်ရပ်ကို သင့်လျော်တဲ့အတိုင်း ထုတ်ဆင့်ပေးခွင့်အာဏာရှိတယ်ဆိုပြီးတော့ စာချွန်တော် အမိန့် ငါးမျိုးကို ပြဋ္ဌာန်းထားပါတယ်။ ဖွဲ့စည်းပုံအခြေခံဥပဒေက ပြည်ထောင်စုတရားလွှတ်တော်ချုပ်အား နိုင်ငံသားများ၏ ဥပဒေနှင့်အညီ သက်သာခွင့်ရရှိအောင် ကာကွယ်စောင့်ရှောက်နိုင်ရန်အတွက် အထူးအာဏာအဖြစ် စာချွန်တော်အမိန့်များ ထုတ်ဆင့်နိုင်ခွင့်အာဏာကို ပေးအပ်ထားတာဖြစ်ပါတယ်။ ဒီလိုပေးအပ်ထားတဲ့ အာဏာဟာ ကျယ်ပြန့်တဲ့အတွက် သာမန် ဥပဒေ၊ နည်းဥပဒေ၊ လုပ်ထုံးလုပ်နည်း၊ အမိန့်၊ ညွှန်ကြားချက်စတဲ့ မည်သည့်ပြဌာန်းချက်ကမှ ချုပ်ချယ်ပိတ်ပင်ခြင်း မပြုနိုင်တဲ့ အာဏာဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ တရားရုံးများ၏ ဥပဒေနှင့်မညီတဲ့ စီရင်ဆုံးဖြတ်မှုများကြောင့် မိမိနိုင်ငံသားများ နစ်နာမှုမဖြစ်ပေါ်စေရေးအတွက် ပြည်ထောင်စုတရား လွှတ်တော်ချုပ်က အမှုခေါ်ယူစစ်ဆေးပြီးတော့ ပြန်လည်သုံးသပ်မှုပြုလုပ်ခြင်းဖြင့် နိုင်ငံသားများ အတွက် အမှန်တရားကို ရှာဖွေဖော်ထုတ်ပေးနိုင်တဲ့ လုပ်ပိုင်ခွင့်အာဏာများကို ပြည်ထောင်စုတရား လွှတ်တော်ချုပ်ကို အပ်နှင်းထားတာဖြစ်ပါတယ်။ သို့ ဖြစ်တဲ့အတွက် ဥပဒေနှင့်မညီတဲ့ တရားရုံး ဆုံးဖြတ်ချက်အမိန့်တွေ၊ စီရင်ချက်တွေ၊ ဒီဂရီတွေကို ပြည်ထောင်စုတရားလွှတ်တော်ချုပ်က ပြန်လည် သုံးသပ်တည့်မတ်ပေးနိုင်ခွင့်အာဏာရှိပါတယ်။ ပြည်ထောင်စုတရားလွှတ်တော်ချုပ်ဟာ တရားရုံး တစ်ရုံး၏ ဆုံးဖြတ်ချက်အမိန့် စီရင်ချက်ဒီဂရီများသည် တရားစီရင်ပိုင်ခွင့် လိုအပ်ချက်ထက် ပိုကဲမှု ရှိ၊မရှိ၊ တရားမျှတမှုကို လစ်လျူရှုခြင်း ရှိ၊ မရှိ၊ ဥပဒေကြောင်းအရ သိသာထင်ရှားစွာ မှားယွင်းနေမှု ရှိ၊ မရှိ စသည့်အချက်များကို အမှုခေါ်စာချွန်တော်အမိန့်ဖြင့် ပြန်လည်ခေါ်ယူစစ်ဆေးရမှာ ဖြစ်ပါတယ်။ ထို့အတူပဲ ပြည်ထောင်စုတရားလွှတ်တော်ချုပ်သည် မတရားသဖြင့် စီရင်မှု ဟုတ်၊မဟုတ်၊ ဥပဒေနဲ့ တားမြစ်ချက်များကို တရားရုံးက လိုက်နာဆောင်ရွက်ထားခြင်း ဟုတ်၊မဟုတ်၊ စီရင်ပိုင်ခွင့်အာဏာကို ကျော်လွန်ဆောင်ရွက်ခြင်း ဟုတ်၊ မဟုတ် တရားစီရင်ပိုင်ခွင့်အာဏာမရှိဘဲနဲ့ ဆောင်ရွက်ခဲ့ခြင်း ဟုတ်၊မဟုတ်ဆိုတဲ့ကိစ္စတွေကို တားမြစ်စေစာချွန်တော်အမိန့်နဲ့ ပြန်လည်စိစစ်ပေးရမှာဖြစ်ပါတယ်။ ဒီလို တင်ပြခဲ့တဲ့အချက်အလက် သာဓကတွေအရ ဖွဲ့စည်းပုံအခြေခံဥပဒေက အပ်နှင်းထားတဲ့ ပြည်ထောင်စုတရားလွှတ်တော်ချုပ်ဟာ စာချွန်တော် အမိန့်အာဏာအထက်မှာ မည်သည့် ဥပဒေကမှ လွှမ်းမိုးနိုင်ခြင်း မရှိပါဘူးခင်ဗျား။ စာချွန်တော်အမိန့်သည်သာလျှင် ဖွဲ့စည်းပုံအခြေခံဥပဒေမှအပ ခြားသော ဥပဒေများ၏ အထက်မှာတည်ရှိပါတယ်။ ပြည်ထောင်စုတရားလွှတ်တော်ချုပ်၏ စာချွန်တော်အမိန့်အာဏာဟာ လုပ်ပိုင်ခွင့်အရှိဆုံး ဥပဒေအာဏာဖြစ်တဲ့အတွက် သာမန်ဥပဒေများ၊ ထိုဥပဒေများက ရေးဆွဲပြဋ္ဌာန်းတဲ့ လုပ်ထုံးလုပ်နည်း၊ ညွှန်ကြားချက်၊ အမိန့်စာ၊ စည်းမျဉ်းစည်းကမ်း ဥပဒေတို့ဖြင့် ပိတ်ပင်တားဆီးမှု ပြု၍မရနိုင်ကြောင်း တင်ပြလိုပါတယ်။ စာချွန်တော်အမိန့်အာဏာ အပ်နှင်းထားတဲ့ တရားစီရင်ရေးစနစ်ဟာ သာမန်ဥပဒေတစ်ခုဖြစ်တဲ့ ပြည်ထောင်စုတရားစီရင်ရေး ဥပဒေကပေါက်ဖွားလာတဲ့ ဥပဒေမဟုတ်ဘဲ ဖွဲ့စည်းပုံအခြေခံဥပဒေက ပြည်ထောင်စုတရား လွှတ်တော်ချုပ်သို့ သီးခြားအထူးပြု အပ်နှင်းထားတဲ့ စီရင်ရေးဥပဒေဖြစ်တဲ့အတွက် သာမန်ဥပဒေများ ဖြစ်တဲ့ ပြည်ထောင်စုတရားစီရင်ရေးဥပဒေ၊ နိုင်ငံတော်ဖွဲ့စည်းပုံအခြေခံဥပဒေဆိုင်ရာ ခုံရုံးဥပဒေ၊ ပြည်ထောင်စုရွေးကောက်ပွဲကော်မရှင်ဥပဒေတို့ရဲ့ အမိန့်များအပေါ်မှာ စာချွန်တော်လျှောက်ထားမှု မပြုရဟူ၍ ဖွဲ့စည်းပုံအခြေခံဥပဒေမှာ ကန့်သတ်ချက်၊ ပြဋ္ဌာန်းချက်မရှိတဲ့အတွက် ပြည်ထောင်စု တရား လွှတ်တော်ချုပ်အနေနဲ့ အမှုခေါ်စာချွန်တော်အမိန့် ထုတ်ပြန်ပြီးတော့ အမိန့်တွေကို ပြန်လည် ခေါ်ယူသုံးသပ်နိုင်တဲ့ အာဏာရှိတယ်လို့တင်ပြလိုပါတယ်။ လတ်တလောအခြေအနေမှာပဲ မိမိတို့ ပြည်သူ့လွှတ်တော်အဆင့်ဆင့်နဲ့ ပြည်သူ့လွှတ်တော်ကိုယ်စားလှယ်များကို တင်မြှောက်လိုက်တဲ့ မိမိတို့ နိုင်ငံသားများရဲ့ ဆန္ဒအပေါ်မှာ တရားမမျှတမှုဆိုတဲ့ ဥပဒေရေးရာအငြင်းပွားမှုတွေ ပေါ်ပေါက် လာပါတယ်။ အဲဒါကတော့ ပြည်ထောင်စုအဆင့်အဖွဲ့အစည်းဆိုတဲ့ စကားရပ်နဲ့ဆိုင်တဲ့ ဥပဒေဆိုင်ရာ အငြင်းပွားမှုတွေ ဖြစ်ပါတယ်။ ပြည်ထောင်စုရှေ့နေချုပ်ဥပဒေအခန်း (၁) ပုဒ်မ ၂ (ဂ)မှာ လည်းကောင်း၊ ပြည်ထောင်စုစာရင်းစစ်ချုပ်ဥပဒေမှာလည်းကောင်း၊ ပြည်ထောင်စုလွှတ်တော်ဆိုင်ရာ ဥပဒေ၊ ပြည်သူ့လွှတ်တော်ဆိုင်ရာဥပဒေ၊ အမျိုးသားလွှတ်တော်ဆိုင်ရာဥပဒေမှာလည်းကောင်း ပြည်ထောင်စုအဆင့်အဖွဲ့အစည်းဆိုတဲ့ စကားရပ်ကို အဓိပ္ပာယ်ဖော်ပြပြီးတော့ အတိအကျပြဋ္ဌာန်း ထားပါတယ်။ ဖွဲ့စည်းပုံအခြေခံ ဥပဒေပုဒ်မ ၁၁ (က)မှာ အချုပ်အခြာအာဏာ၏ ခက်မသုံးဖြာဖြစ်တဲ့ ဥပဒေပြုရေး၊ အုပ်ချုပ်ရေး၊ တရားစီရင်ရေးတွေကို တတ်နိုင်သမျှ ပိုင်းခြားသုံးစွဲပြီးတော့ အချင်းချင်း အပြန်အလှန် ထိန်းကျောင်းမှုပြု တယ်လို့ ဖွဲ့စည်းပုံဥပဒေ ပုဒ်မ ၁၁ (က) မှာ ဖော်ပြထားပါတယ်။ ငါ့အတူပဲ ဖွဲ့စည်းပုံဥပဒေပုဒ်မ ၄၄၃ မှာ ဤဖွဲ့စည်းပုံအခြေခံဥပဒေ အကောင်အထည်ဖော်ရေးအတွက် ဖွဲ့စည်းပုံအာဏာမတည်ခင်က ဆောင်ရွက်တဲ့ နိုင်ငံတော်အေးချမ်းသာယာရေးနှင့် ဖွံ့ဖြိုးရေးကောင်စီ က အကောင်အထည်ဖော်ရေးအတွက် ကြို တင်ဆောင်ရွက်တဲ့ လုပ်ငန်းရပ်တွေဟာ ဖွဲ့စည်းပုံအခြေခံ ဥပဒေအရဆောင်ရွက်တယ်လို့ မှတ်ယူရမယ်ဆိုပြီး ဖွဲ့စည်းပုံအခြေခံဥပဒေမှာ ပြဋ္ဌာန်းထားပါတယ်။ ဒီလိုပြဋ္ဌာန်းချက်တွေကို ပစ်ပယ်ပြီးတော့ ပြည်ထောင်စုလွှတ်တော်၊ ပြည်သူ့လွှတ်တော်၊ အမျိုးသား လွှတ်တော်များကဖွဲ့စည်းတဲ့ ကော်မတီ၊ ကော်မရှင်တွေဟာ ပြည်ထောင်စုအဆင့်အဖွဲ့အစည်း မဟုတ်ဘူးဆိုတဲ့ ဥပဒေအငြင်းပွားမှုတွေ ကျွန်တော်တို့ရှေ့မှာ ပေါ်ပေါက်ခဲ့ပြီးပါပြီ။ ဖွဲ့စည်းပုံအခြေခံ ဥပဒေမှာဖော်ပြထားတဲ့ ရှေ့နောက်ဆင်ခြင်ရမယ့် ဥပဒေအချက်များကို ပစ်ပယ်ပြီးတော့ လည်းကောင်း၊ တည်ဆဲဥပဒေတွေကိုပစ်ပယ်ပြီတော့ လည်းကောင်း၊ ပြီးစလွယ် တစ်ဖက်သတ်အမြင်နဲ့ ပညာရှိသတိဖြစ်ခဲ ဆုံးဖြတ်ချက်ဖြစ်တဲ့အတွက် လွှတ်တော်အသီးသီးရဲ့ ဂုဏ်သိက္ခာနဲ့ လွှတ်တော် ကိုယ်စားလှယ်အသီးသီးကို တင်မြှောက်လိုက်တဲ့ မဲဆန္ဒရှင်အဖြစ် တင်မြောက်လိုက်တဲ့ မဲဆန္ဒရှင်တွေရဲ့ ဆန္ဒတွေ တရားမမျှတမှု၊ ခံစားမှုတွေ ဖြစ်ပေါ်ပါတယ်။ ပြည်သူလူထုတစ်ရပ်လုံးရဲ့ အခြေခံ အခွင့်အရေးများကို ဖောက်ဖျက်ရာလည်း ရောက်ပါတယ်။ ဒီလို နိုင်ငံသားတို့ရဲ့ အခွင့်အရေး၊ ဖောက်ဖျက်ခံရမှုများကို တားဆီးဖို့အတွက် ဖွဲ့စည်းပုံအခြေခံဥပဒေမှာ ပြည်ထောင်စုတရား လွှတ်တော်ချုပ်အား စာချွန်တော်အမိန့်များ ထုတ်ဆင့်ခြင်းဖြင့် အကာအကွယ်ပေးရန် တာဝန်ပေး အပ်နှံထားပြီးဖြစ်ပါတယ်။ ပြည်ထောင်စုတရားလွှတ်တော်ချုပ်အနေနဲ့ ပြည်သူများရဲ့ အကျိုးကို ဖြောင့်မတ်မှန်ကန်စွာ သယ်ပိုးဆောင်ရွက်နိုင်ရေးအတွက် ဥပဒေ၊ လုပ်ထုံးလုပ်နည်းများနှင့်မညီသော ကန့်သတ်ချက်တွေကို ပြင်ဆင်ပယ်ဖျက်ခြင်းဖြင့် နိုင်ငံသားတွေရဲ့ ဆုံးရှုံးနေတဲ့ အခွင့်အရေးတွေကို ပြန်လည်ရရှိအောင် တည့်မတ်ပေးရမယ့် တာဝန်ရှိတယ်လို့ ရိုးသားစွာခံယူပါတယ်။ သို့ဖြစ်တဲ့အတွက် ချင်းပြည်နယ်၊ ကန်ပက်လက်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် သူရဦးအောင်ကို တင်သွင်းသော ပြည်ထောင်စုတရားလွှတ်တော်ချုပ်၏ စာချွန်တော်လျှောက်ထားမှုဆိုင်ရာ လုပ်ထုံး လုပ်နည်းများအနက် ဥပဒေနှင့်ညီညွှတ်မှုမရှိသော အပိုဒ် ၄၄၊ အပိုဒ် ၄၇၊ အပိုဒ် ၆၁ ပါ ကန့်သတ်ချက် များကို ပြင်ဆင်ပယ်ဖျက်ပေးရန်အဆိုအား ထောက်ခံပါကြောင်း လေးစားစွာ တင်ပြအစီရင်ခံအပ်ပါ တယ်ခင်ဗျား။ ကျေးဇူးတင်ပါတယ်။(ဩဘာသံများ)</speech>
<speech type="speaker">လမ်းမတော်မဲဆန္ဒနယ်မှ ဦးခင်မောင်ဝင်း ဆွေးနွေးဖို့ ဖြစ်ပါတယ်</speech>
<speech><mp id="409">ဦးခင်မောင်ဝင်း(လမ်းမတော်မဲဆန္ဒနယ်)</mp>လေးစားအပ်ပါတဲ့ ပြည်သူ့လွှတ်တော် ဥက္ကဋ္ဌကြီးနှင့် ဧည့်သည်တော်များ၊ ပြည်သူ့လွှတ်တော်ကိုယ်စားလှယ်များခင်ဗျား။ ကိုယ်စိတ်နှစ်ဖြာ ကျန်းမာ၊ ချမ်းသာကြပါစေလို့ ဆုမွန်ကောင်းတောင်းအပ်ပါတယ်။ ကျွန်တော်ကတော့ ရန်ကုန်တိုင်း ဒေသကြီး၊ လမ်းမတော်မဲဆန္ဒနယ်က ပြည်သူ့လွှတ်တော်ကိုယ်စားလှယ် ဦးခင်မောင်ဝင်း ဖြစ်ပါတယ်။ ကျွန်တော့်အနေနဲ့ ချင်းပြည်နယ်၊ ကန်ပက်လက်မဲဆန္ဒနယ်မြေမှ ပြည်သူ့လွှတ်တော်ကိုယ်စားလှယ် သူရဦးအောင်ကိုအဆိုပြု သွားတဲ့ စာချွန်တော်အမိန့်လျှောက်ထားမှုဆိုင်ရာ လုပ်ထုံးလုပ်နည်းများပါ ကန့်သတ်ချက်အချို့ကို ပြင်ဆင်ပယ်ဖျက်ပေးရန် တင်ပြထားတဲ့ ဥပဒေဆိုင်ရာအရေးပါလှတဲ့ အချက်အလက်များအပေါ် ဓမ္မဓိဌာန်ကျကျ သုံးသပ်ထောက်ခံတင်ပြသွားမှာ ဖြစ်ပါတယ်။ လေးစား အပ်တဲ့ ဥက္ကဋ္ဌကြီးခင်ဗျား။ ပြည်သူ့လွှတ်တော်ကိုယ်စားလှယ် တရားစီရင်ရေးနှင့် ဥပဒေရေးရာကော်မတီဥက္ကဋ္ဌ သူရဦးအောင်ကို တင်ပြအဆိုပြုချက်တွေဟာ ကျွန်တော်တို့ နိစ္စဓူဝ တွေ့မြင်ကြားသိ နေကြတဲ့ ဥပဒေရေးရာအချက်အလက်တွေမဟုတ်ပါဘူး။ ၂၀၀၈ ခုနှစ် ဖွဲ့စည်းပုံအခြေခံဥပဒေအရ နိုင်ငံသားများရဲ့ မူလအခွင့်အရေးအရ ရပိုင်ခွင့်ရှိတဲ့ ပြဋ္ဌာန်းချက်တွေဖြစ်ပါတယ်။ သူရဦးအောင်ကိုက ပြည်ထောင်စုတရားလွှတ်တော်ချုပ်ရဲ့ စာချွန်တော်အမိန့်လျှောက်ထားသူများဆိုင်ရာ လုပ်ထုံးလုပ်နည်း များထဲက အပိုဒ် ၄၄၊ ၄၇၊ နဲ့ ၆၁ ပါ ပြဋ္ဌာန်းချက်တွေဟာ ဖွဲ့စည်းပုံအခြေခံဥပဒေပါ အနှစ်သာရနဲ့ ဆန့်ကျင်ပြီး လိုက်လျောညီထွေမှုမရှိလို့ ပြင်ဆင်ပယ်ဖျက်ပေးရန် တင်ပြတဲ့အဆိုပြုချက် တွေဖြစ်ပါတယ်။ ကျွန်တော့်အနေနဲ့ လိုအပ်သလိုသာပြည့်စုံအောင် ထောက်ခံဆွေးနွေးရမယ်ဆိုရင် သတ်မှတ်ပေး ထားတဲ့ အချိန်နဲ့ဘယ်လိုမှ လုံလောက်မှာ မဟုတ်ပါဘူး။ ဒါပေမဲ့ ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်တွေရဲ့ တန်ဖိုးရှိတဲ့အချိန်တွေကို ထောက်ထားသောအားဖြင့် ရရှိတဲ့ သတ်မှတ်ချိန်အတွင်းမှာပဲ သိသာပေါ်လွင်အောင် တင်ပြသွားမှာဖြစ်ပါတယ်။ လေးစားအပ်တဲ့ ဥက္ကဋ္ဌကြီးခင်ဗျား၊ ကျွန်တော့်အထက်က မိတ်ဆွေများဖြစ်တဲ့ ပြည်သူ့ လွှတ်တော် ကိုယ်စားလှယ်အသီးသီး တင်ပြသွားသလိုပါပဲ ဖွဲ့စည်းပုံအခြေခံဥပဒေပုဒ်မ ၁၈ နှင့် ပုဒ်မ ၂၉၆ တို့မှာ စာချွန်တော်အမိန့်များ ထုတ်ပိုင်ခွင့် အာဏာနှင့်စပ်လျဉ်းပြီး ဖော်ပြထားပါတယ်။ လွတ်လပ်ရေးရပြီးတဲ့ အချိန်ကစပြီး ၁၉၆ရ ခုနှစ်အထိ တရားလွှတ်တော်များက စီရင်ဆုံးဖြတ်တဲ့ စာချွန်တော်အမိန့်တွေနဲ့ စပ်လျဉ်းတဲ့ စီရင်ထုံးတွေနဲ့ လုပ်ထုံးလုပ်နည်းတွေ အများကြီးရှိခဲ့ပါတယ်။ ဒီစီရင်ထုံးတွေကို လေ့လာသုံးသပ်တဲ့အခါ သူရဦးအောင်ကို ထောက်ပြသုံးသပ်သလိုပဲ ယနေ့ ပြည်ထောင်စုတရားလွှတ်တော်ချုပ်ရဲ့ လုပ်ထုံးလုပ်နည်းတွေဟာ ဒီမိုကရေစီအနှစ်သာရမူလရည်မှန်းချက် များနှင့် ကွဲလွဲသွေဖည်နေတာကို တွေ့ရပါတယ်။ ကျွန်တော်တို့ ဒီလုပ်ထုံးလုပ်နည်းများနှင့်ပတ်သက်ပြီး အသေးစိတ်လေ့လာတဲ့အခါမှာ ၁၉၄၈ ခုနှစ် လွပ်လပ်ရေးရပြီး ပြည်ထောင်စုတရားစီရင်ရေးဥပဒေနှင့် လုပ်ထုံးလုပ်နည်းတွေ၊ ၁၉၈၈ ခုနှစ် တရားစီရင်ရေးနှင့် လုပ်ထုံးလုပ်နည်းဥပဒေတွေကို အထူးသတိ ထားပြီးလေ့လာခဲ့ပါတယ်။ မြန်မာနိုင်ငံလွတ်လပ်ရေးရပြီးတဲ့နောက် အဆင့်မြင့်ဆုံးတရားရုံးဖြစ်တဲ့ တရားလွှတ်တော်ချုပ်မှာ အယူခံဝင်နိုင်ခွင့်နဲ့ပတ်သက်လို့ ပြည်ထောင်စုတရားစီရင်ရေး အက်ဥပဒေ ပုဒ်မ ၅ နှင့် ၆ ဒီလိုဖော်ပြထားပါတယ်။ ဒီနေရာမှာ သတိထားရမှာက လွပ်လပ်ရေးရပြီးတဲ့အချိန်မှာ ပြဋ္ဌာန်းခဲ့တဲ့ ပြည်ထောင်စုတရားစီရင်ရေးဥပဒေ ဖြစ်ပါတယ်။ အဲဒီမှာ ပုဒ်မ ၅ မှာ တရားလွှတ်တော် (က) တရားဥပဒေတစ်ခုခုသည် အခြေခံဥပဒေရှိ ပြဋ္ဌာန်းချက်များအရ ခိုင်လုံသည်၊ မခိုင်လုံသည် ဟူသော ပြဿနာပေါ်ပေါက်ပါဝင်နေသည့် အမှုဖြစ်သည်ဟု ထောက်ခံခဲ့သော (ခ) မူလ တရားရုံးတွင် အငြင်းအခုံဖြစ်၍ အယူခံဝင်သောအခါ၌ ဆက်လက်အငြင်းအခုံဖြစ်သော အမှု၏ တန်ဖိုးသည် ငွေ ၁၀၀၀၀ အောက် မနည်းဖြစ်သည့်အပြင် ဖြစ်ဆဲဟုပင် ထောက်ခံခဲ့သော်၊ (ဂ) စီရင်ချက်သည် သို့တည်းမဟုတ် ဒီဂရီသည် သို့တည်းမဟုတ် အပြီးသတ်အမိန့်သည် အထက်နည်းတူ တန်ဖိုးရှိသော ပစ္စည်းနှင့် စပ်လျဉ်းသည့် တောင်းဆိုချက်နှင့် သို့တည်းမဟုတ် ပြဿနာနှင့် သက်ဆိုင်သောဟု ထောက်ခံခဲ့သော ပုဒ်မ ၂၀ ရှိပြဋ္ဌာန်းချက်အရ တရားလွှတ်တော်သို့ အယူခံဝင်ခြင်း ပြုအပ်သည်မှ တပါး တရားမမှု၊ ရာဇဝတ်မှု သို့တည်းမဟုတ် အခြားအမှုတွင် အခြေခံဥပဒေစတင် အာဏာ မတည်မီကဖြစ်စေ၊ တည်ပြီးမှ ဖြစ်စေ၊ တရားလွှတ်တော်က ချမှတ်လိုက်သော စီရင်ချက်ကို၊ ဒီဂရီ သို့တည်းမဟုတ် အပြီးသတ်အမိန့်ကို တရားလွှတ်တော်ချုပ်သို့ အယူခံဝင်နိုင်ခွင့်ရှိတယ်လို့ အတိအကျသတ်မှတ်ထားပါတယ်။ ဒီနေရာမှာ ကျွန်တော် သတိထားမိတာကတော့ ဖွဲ့စည်းပုံအခြေခံ ဥပဒေအရ အခွင့်အရေးပေးတဲ့အခါမှာ ဖွဲ့စည်းပုံအခြေခံ ဥပဒေအာဏာ မတည်မီကဖြစ်စေ၊ တည်ပြီးမှ ဖြစ်စေဆိုပြီး ပြဌာန်းထားတာတွေ့ရပါတယ်။ ပုဒ်မ ၆ မှာပုဒ်မ ၅ တွင် မည်သို့ပင်ပါရှိစေကာမူ တရားမမှု၊ ရာဇဝတ်မှု သို့တည်းမဟုတ် အခြားအမှုတွင် ဖွဲ့စည်းပုံအခြေခံ ဥပဒေအာဏာ မတည်မီက ဖြစ်စေ၊ တည်ပြီးမှ ဖြစ်စေ တရားရုံးတစ်ရပ်ရပ်က ချမှတ်သောစီရင်ချက်ကို ဒီဂရီ သို့တည်းမဟုတ် အပြီးသတ်အမိန့်ကို အယူခံဝင်ရန် တရားလွှတ်တော်ချုပ်သည် မိမိ၏သဘောအတိုင်း အခွင့်ထူး ပေးနိုင်သည်လို့ ပြဋ္ဌာန်းထားပါသည်။ ဒါက ကျွန်တော်တို့ ဟိုရှေးပဝေသဏီကတည်းက ရခဲ့တဲ့ အခွင့်အရေးတွေပါ။ ၁၉၄ရ နှစ်က ဥပဒေနှင့် လုပ်ထုံးလုပ်နည်းတွေကိုကြည့်ရင် ဒီမိုကရေစီ အနှစ်သာရတွေ (Democratic Principles) ကို ရှင်သန်အောင် အသက်သွင်းပေးခဲ့တာ တွေ့ရ ပါတယ်။ ဥက္ကဋ္ဌကြီးခင်ဗျား။ ၁၉၇၄ ခုနှစ်မှာတော့ ပြည်ထောင်စုတရားစီရင်ရေးဥပဒေကို ဖျက်သိမ်းပြီး ၁၉၇၄ ခုနှစ်တွင် ပြည်သူ့တရားသူကြီးအဖွဲ့ ဥပဒေကို ပြဋ္ဌာန်းခဲ့ပါတယ်။ ၁၉၈၈ ခုနှစ်မှာတော့ တရားစီရင်ရေးဥပဒေကို တပ်မတော်အစိုးရ နိုင်ငံတော်ငြိမ်ဝပ်ပိပြားမှု တည်ဆောက်ရေးအဖွဲ့က ပြဋ္ဌာန်းခဲ့ပါတယ်။ ဒီ ၁၉၈၈ ခုနှစ် တရားစီရင်ရေး ဥပဒေပုဒ်မ ၆ မှာ တရားရုံးချုပ်တရားသူကြီးတစ်ဦးဦးဖြင့်ဖြစ်စေ၊ ခုံရုံးဖြင့်ဖြစ်စေ စီရင်ထားသော မည်သည့်အမှုကိုမဆို လိုအပ်ပါက တရားရုံးချုပ်လက်အောက်ရှိ အဖွဲ့ဝင်အားလုံးပါဝင်သော စုံညီခုံရုံးဖြင့် ပြန်လည်စစ်ဆေးစီရင် နိုင်သည်လို့ ပြဋ္ဌာန်းထားပါတယ်။ တရားစီရင်ရေး ဥပဒေ ပုဒ်မ ၆ အရ တင်သွင်းတဲ့ အယူခံအမှုများကို စစ်ဆေးစီရင်ရာမှာလည်း လိုက်နာ ကျင့်သုံးရန် တရားရုံးချုပ်ရဲ့ လုပ်ထုံးလုပ်နည်းတွေက အင်မတန်ကောင်းပါတယ်။ (က) လုပ်ထုံးလုပ်နည်း ပုဒ်မ ၂ ပုဒ်မခွဲ(က) အထူးခုံရုံးဆိုသည်မှာ အယူခံဝင်ခွင့် တောင်းခံမှုကို ခွင့်ပြုရန် သင့်၊ မသင့် စစ်ဆေးစီရင်ရန် ပုဒ်မ ရ အရ တရားရုံးချုပ် တရားသူကြီး ၃ ဦးပါဝင်သော ခုံရုံးဖြစ်ရမယ်။ ဒီမှာလည်း တရားသူကြီးကို ရိုးရိုးတောင်မဟုတ်ပါဘူး။ ၃ ဦးပါတဲ့ ခုံရုံးနဲ့ စစ်ခိုင်းပါတယ်။ (ခ) စုံညီခုံရုံးဆိုသည်မှာ တရားသူကြီးတစ်ဦးဖြင့်ဖြစ်စေ၊ တစ်ဦးထက်ပိုသော ခုံရုံးဖြင့် ဖြစ်စေ စီရင်ထားသော မည်သည့်အမှုကိုမဆို၊ တရားသူကြီးအားလုံး ပါဝင်သော စုံညီခုံရုံးဖြင့် ပြန်လည် စစ်ဆေးရန်ကို ဖော်ပြထားပါတယ်။ အဲဒီ ဥပဒေအခန်း (၂) ပုဒ်မ ၃ မှာ တရားရုံးချုပ်တရားသူကြီး တစ်ဦးကဖြစ်စေ၊ တစ်ဦးထက်ပိုသော ခုံရုံးကဖြစ်စေ တရားမမှု၊ ပြစ်မှု သို့မဟုတ် အခြားအမှု တစ်ခုခုတွင် ချမှတ်သည့် စီရင်ချက် အမိန့်၊ ဆုံးဖြတ်ချက်တို့ကို အမှုသည်တစ်ဦးဦးက မကျေနပ်လျှင် အမှုကို ပြန်လည် စစ်ဆေးရန် တရားရုံးချုပ်သို့ အမိန့်ချမှတ်သည့် နေ့မှ ၆ လအတွင်း အထွေထွေ ျှောက်ထားမှု တင်သွင်းနိုင်သည်လို့ ဖော်ပြထားပါတယ်။ ဒီနေရာမှာ ကျွန်တော်တင်ပြလိုတာကတော့ ၁၉၈၈ ခုနှစ် တပ်မတော်အစိုးရလက်ထက်မှာတောင်မှ တရားစီရင်ရေးမှာ မတရားနစ်နာဆုံးရှုံးမှု မရှိအောင် ဦးတည်ခဲ့သေးတာကို တွေ့ရပါတယ်။ လုပ်ထုံးလုပ်နည်းများအပိုင်းမှာလည်း ပုဒ်မ ၁၃ အထူးအယူခံ ဝင်ခွင့်ပြုရန် သင့်၊ မသင့် စစ်ဆေးစီရင်ရန် တရားရုံးချုပ်တရားသူကြီး ၃ ဦးပါဝင်သော ခုံရုံးဖွဲ့ရမည်။ ပုဒ်မ ၁၄ ယခင် ဆုံးဖြတ်ခဲ့သော တရားရုံးချုပ်တရားသူကြီး တစ်ဦးကို အဖွဲ့ဝင်အဖြစ် ပါဝင်စေနိုင်တယ်။ သို့သော် သဘာပတိမဖြစ်စေရ။ ပုဒ်မ ၁၅ မှာ နှစ်ဖက်ကြားနာပြီးနောက် အရေးယူလောက်သော ပြဿနာများပေါ်ပေါက်ခြင်း မရှိကြောင်း အထူးခုံရုံးက တွေ့ရှိလျှင် လျှောက်ထားမှုကို ပယ်ရမည်လို့ ပြဋ္ဌာန်းထားပါတယ်။ ဒီနေ့ ကျွန်တော့်ရှေ့က မိတ်ဆွေ ပြည့်သူလွှတ်တော်ကိုယ်စားလှယ် ဆွေးနွေးသွားတာလည်း ဒီအပိုင်းပါပဲ။ ကျွန်တော်တို့က ဒီမှာ ဟိုအဆက်ဆက်ကတောင် ကျွန်တော်တို့ တရားသူကြီးခုံအဖွဲ့နဲ့စစ်တယ်။ နှစ်ဖက်ကြားနာပြီးမှ စစ်တယ်။ ယခုအခါမှာ တစ်ယောက်တည်းကနေ ထိုင်ပြီးတော့ ဒုတိယညွှန်ကြားရေးမှူးချုပ်က ထိုင်ပြီးတော့ အမှုကိုလက်ခံတယ်၊ ပယ်တယ်ဆိုတဲ့ ဆုံးဖြတ်ချက်ဟာ ကျွန်တော်တို့ ခုနပြောသွားသလိုပဲ ပေးကားပေး၏ မရဆိုတဲ့ အခြေအနေမျိုးဖြစ်နေတယ်လို့ တင်ပြခြင်းဖြစ်ပါတယ်။ နောက်ပြီးတော့အထွေထွေ လျှောက်ထားရာမှာလည်း အမှုကိုပြန်လည် စစ်ဆေးစီရင်ရန် တရားရုံးချုပ်သို့ အမိန့်ချမှတ် သည့်နေ့မှ ၆ လ အတွင်း အထွေထွေလျှောက်ထားမှုကို တင်သွင်းနိုင်သည်လို့ ပြဋ္ဌာန်းထားပါတယ်။ ဒါအနည်းဆုံး ၆ လ၊ အခုဆိုရင် ၃ လ ပဲ ပေးထားပါတယ်။ လေးစားအပ်တဲ့ ဥက္ကဋ္ဌကြီးခင်ဗျား၊ သူရဦးအောင်ကို တင်ပြထားတဲ့အချက်တွေက ဒီအချက် တွေပဲ ဖြစ်ပါတယ်။ ပြည်ထောင်စုတရားလွှတ်တော်ချုပ်ရဲ့ ၂၀၁၁ ခုနှစ် မေလ ၃ ရက်နေ့ ရက်စွဲပါ စာချွန်တော်အမိန့် လျှောက်ထားမှုဆိုင်ရာ လုပ်ထုံးလုပ်နည်းများဟာ ဒီအစဉ်အလာကောင်းတွေနဲ့ သွေဖည်နေတာကို တွေ့ရမှာဖြစ်ပါတယ်။ ကန့်သတ်ချက်တွေ၊ အုပ်ချုပ်မှုတွေများနေတာ တွေ့ရပါ တယ်။ ဥက္ကဋ္ဌကြီးခင်ဗျား အဲဒီလျှောက်ထားမှုဆိုင်ရာ လုပ်ထုံးလုပ်နည်းများ အပိုဒ် ၂၃ မှာ ညွှန်ကြားရေးမှူးချုပ် သို့မဟုတ် ဒုတိယညွှန်ကြားရေးမှူးချုပ်သည် လျှောက်ထားလွှာနှင့်အတူ ပူးတွဲ တင်ပြရမည့် စာရွက်စာတမ်းများ ပူးတွဲထားခြင်းမရှိပါက လျှောက်လွှာကို လက်ခံခြင်းမပြုရလို့ ကန့်သတ်ထားပါတယ်။ အပိုဒ် ၂၆ မှာ ပြည်ထောင်စု တရားလွှတ်တော်ချုပ်တရားသူကြီးသည် မိမိ သဘောအရ လျှောက်ထားခံရသူ သို့မဟုတ် လျှောက်ထားခံရသူများထံ အကြောင်းပြရန် ကနဦး ဆုံးဖြတ်ချက်ပေးနိုင်သည် သို့မဟုတ် ငြင်းပယ်နိုင်သည်လို့ တစ်ဦးတစ်ယောက်တည်းပဲ ဆုံးဖြတ်ဖို့ ပေးထားပါတယ်။ အပိုဒ် ၃၃ မှာ လျှောက်ထားခံရသူများထံ ချမှတ်သည့် ကနဦးဆုံးဖြတ်ချက် မိတ္တူမှန်နှင့် အခြားစာတမ်းများ၏ မိတ္တူများကို ပြန်ကြားအစီရင်ခံစာ တင်သွင်းရမည့် နေ့မတိုင်းမီ ၆ ရက်ထက် မနည်းသော ရက်အတွင်း လျှောက်ထားခံရသူ အသီးသီးအပေါ် ချမှတ်ပြီးဖြစ်ကြောင်း သက်သေထင်ရှား မပြနိုင်ပါက အာဏာပိုင်ပေးစာချွန်တော်အမိန့်ထုတ်ပြန်ခြင်း မပြုရ။ ဒီမှာလည်း ကန့်သတ်ထားတာ တွေ့ရပါတယ်။ အပိုဒ် ၄ရ မှာ ပြည်ထောင်စုတရားသူကြီးအဖွဲ့ သည် မိမိသဘောအရ လျှောက်ထားခံရသူ သို့မဟုတ် လျှောက်ထားခံရသူများထံ အကြောင်းပြန်ရန် ကနဦး ဆုံးဖြတ်ပေးနိုင်သည်။ သို့မဟုတ် ငြင်းပယ်နိုင်သည်။ ဒီ သတ်မှတ်ပြဋ္ဌာန်းချက်တွေကို ကြည့်ရင် စာချွန်လွှာလျှောက်ထားမှုများကို တစ်ဦးတည်း တစ်ယောက်တည်းက ရုံးခန်းတွင်းမှာပင် အကျဉ်းနည်း ပလပ်တဲ့ သဘောဖြစ်နေပါတယ်။ နစ်နာလို့ အခြေခံဥပဒေက ပေးထားတဲ့ကုစားမှုကို အခုလို ကန့်သတ် ချုပ်ချယ်ခြင်းဟာ ဒီမိုကရေစီ အနှစ်သာရများနှင့် ဆန့်ကျင်နေပါတယ်။ အထက်ဖော်ပြခဲ့တဲ့ ၁၉၄ရ ခုနှစ် တရားစီရင်ရေးဆိုင်ရာ လုပ်ထုံးလုပ်နည်း၊ ၁၉၈၈ ခုနှစ် လုပ်ထုံးလုပ်နည်းများက ဒီနေ့ချမှတ်ထားတဲ့ လုပ်ထုံးလုပ်နည်းများထက် အများကြီး သာလွန်နေတာ မြင်သာထင်သာ ပါတယ်။ စာချွန်တော်အမှုဆိုတာကို နည်းနည်းလေးရှင်းပြမှ ပြည့်စုံမှာဖြစ်လို့ ကျွန်တော့်ကို ရှင်းပြခွင့်ပြုပါ။ ပထမဆုံး တင်ပြလိုတာက ၁၉၅၅ ခုနှစ်က စီရင်ထုံးဖြစ်ပါတယ်။ Chief Justice ကဦးသိန်းမောင် ကဆောင်ရွက်ပြီး အဖွဲ့ဝင်များကတော့ Justice ဦးမြင့်သိန်းနှင့် ဦးချန်ထွန်းတို့ ဖြစ်ပါတယ်။ အဲဒီမှာ ၎င်း၏ မူလစီရင်ထုံးအတိုင်းရေးထားတာကို ကျွန်တော် အင်္ဂလိပ်လို ဖတ်ပါမယ်။ Original soope:Boqen :8900:9Judiciary Act is to make this Court, having regard to the object of the constitution in regard to the Role of the Judiciary in a truly democratic Republic as established there by, Responsible for the Entire Administration of Justice and to Vest this Court With unlimited reservoir of judicial power which can lie brought into play at anytime it considers necessary oorg.00:ulosofu sooja လေးစားသောအားဖြင့် အတိုကောက်တင်ပြရင် စစ်မှန်တဲ့ဒီမိုကရေစီ နိုင်ငံဖြစ်ပေါ်ရေးအတွက် လိုက်လျောညီထွေ ဆီလျော်တဲ့ တရားစီရင်ရေးစနစ်ကို အသက်ဝင်စေဖို့ တရားစီရင်ရေးကို အလုံးစုံ ကြီးကြပ်တာဝန်ယူနိုင်ဖို့ အကန့်အသတ်မရှိ ကျယ်ပြန့်တဲ့ တရားစီရင်ရေးအာဏာကို တရား လွှတ်တော်ချုပ်သို့ ပေးထားပါတယ်။ ဒါကြောင့်လည်း ပြည်သူတွေ နစ်နာမဆုံးရှုံးစေဖို့ စာချွန်တော် ၅ ရပ်ကို ထုတ်ပေးတယ်လို့ ဖော်ပြထားပါတယ်။ နောက် ဒေါက်တာ မောင်မောင် ရေးတဲ့ သို့ ပြည်ထောင်စုမြန်မာနိုင်ငံစာအုပ်၊ စာမျက်နှာ ၉ မှာလည်း တရားလွှတ်တော်နှင့် တရားလွှတ်တော်ချုပ် တို့သည် မြန်မာနိုင်ငံအတွင်း ဥပဒေမဏ္ဍိုင်၏ အထွဋ်အထိပ်ဖြစ်သည်။ ပြည်သူ့အခွင့်အရေး လွတ်လပ်ခွင့်များကို ထိပါးလျှင်သော်လည်းကောင်း လွှတ်တော်ချုပ်က စာချွန်တော် အမိန့်များထုတ်၍ အကာအကွယ်ပေးရမည်လို့ ဖော်ပြထားတာရှင်းပါတယ်။ နောက် Burma's Constitution မှာ Constitutiond Remedies ဆိုပြီးတော့ ဖွဲ့စည်းပုံအခြေခံဥပဒေအရ ကုစားတယ်ဆိုပြီးတော့ စာချွန်တော်မှု ၅ မျိုးကို ရှင်းပြထားပါတယ်။ ဒါကို ကျွန်တော်အသေးစိတ် မတင်ပြတော့ပါဘူး။ နောက်တစ်ခုကတော့ ခုနက ကွန်တော့်မိတ်ဆွေ ပြည်သူ့လွှတ်တော် ကိုယ်စားလှယ် ဦးသိန်းညွှန့် ဖော်ညွှန်းသွားတဲ့ စီရင်ထုံးနဲ့ပတ်သက်လို့ အရေးကြီးတာတွေ ရှင်းလင်းထားပါတယ်။ အဲဒါကတော့ အခြေခံမူတွေရှင်းပြထားတဲ့အတွက် ကျွန်တော် အတိုချုပ်ပဲပြောပါမယ်။ သူက သက်ဆိုင်ရာတရားရုံး များက မရှိသောစီရင်ပိုင်ခွင့်ကို အကြောင်းမဲ့ရှိရန် ယူဆလျက်ကျင့်သုံးတယ် စီရင်ပိုင်ခွင့်ကို ဆိုးဆိုးရွားရွား အလွဲသုံးစားပြုရင် မိမိအပ်နှင်းထားတဲ့ စီရင်ပိုင်ခွင့်ကို ကျင့်သုံးရန် လက်ခံနိုင်ဖွယ် မရှိသော ငြင်းဆန်ခြင်းဖြစ်ခဲ့ရင် တရားစီရင်မှုဆိုင်ရာ အခြေခံမူများကို ပြောင်ပြောင်တင်းတင်း ကျူးလွန်သည့် ကိစ္စများဖြစ်ခဲ့လျှင် အမှုတွဲမှတ်တမ်းအရ သိသာထင်ရှားတဲ့ ပြောင်ကျကျ အမှားမျိုးသို့မဟုတ် တရားလွန် မှားယွင်းတိမ်းစောင်းမှုမျိုးတွေ့ရင် ဒါတွေကို တရားလွှတ်တော်ချုပ်အနေနဲ့ လူကို ကြီးကြပ်တယ် Supervise လုပ်တယ်၊ အလုပ်ကို ကြီးကြပ်တယ် Superintendence လုပ်တယ်။ အဲဒီလို နှစ်ခုလုံးကို လုပ်ဖို့အတွက် ပေးထားပါတယ်။ အဲဒါနဲ့ ပတ်သက်ပြီး ခုနကပြော သွားတဲ့ ဦးသိန်းညွန့်အမှုမှာ နမူနာအားဖြင့် ဒီလိုပါ။ ဖြစ်ပုံက ကျွန်တော်တို့ ငှားရမ်းခကြီးကြပ်ရေး အက်ဥပဒေဆိုတာ အရင်တုန်းက Urbon Rent Control Act ဆိုတာရှိပါတယ်။ ကျွန်တော်တို့ ရန်ကုန်မှာကတော့ ဒါအများဆုံးဖြစ်တဲ့အမှုပါ။ ဟိုတုန်းကတော့ Rent Controller ဆိုတာ အင်မတန် တန်ခိုးကြီးပါတယ်။ ဘာဖြစ်လို့လဲဆိုတော့ အိမ်ငှားတွေက စစ်ဖြစ်ပြီး ခါစက အိမ်လခ ၁၀၊ ၁၅ ကျပ်နဲ့ ငှားထားကြတာ။ နောက် ၁၉၇၀-၇၅-၇၆ လခတွေက ၂၀၀၀၀၊ ၃၀၀၀၀ ဖြစ်လာတော့ အိမ်ရှင်တွေက အိမ်ငှားတွေကို အကုန်လုံးအကြောင်းအမျိုးမျိုးပြပြီးတော့ နှင်ချကြတဲ့ဟာကို ကာကွယ်တဲ့ အိမ်ငှား တွေကို ကာကွယ်တဲ့ဥပဒေပါ။ အဲဒီဥပဒေမှာဖြစ်တာက ပထမမူလရုံးကတော့ လျှောက်ထားတဲ့ လျှောက်လွှာကတော့ အိမ်ရှင်က အိမ်ငှားကို သူ့အိမ်ကို ပြန်လိုချင်တယ်ဆိုပြီးတော့ ဒါပေမဲ့ အဲဒါကြောင့် အဲဒီအမှုကိုလက်ခံဖို့ မူလရုံးက စစ်ပါတယ်။ နောက်အထက်ရုံးမှာတင်ပြတော့ အထက်ရုံး ကလည်း အဲဒါ စစ်ဖို့လက်ခံပါတယ်။ ဒါပေမယ့် အဲဒါကို မကျေနပ်လို့ နောက်ဆုံးမှာ တရား လွှတ်တော်ချုပ်ကို ကျွန်တော်ပြောတဲ့အမှုခေါ် စာချွန်တော်အမိန့် တင်ပြလျှောက်ထားတဲ့အခါမှာ ဒီဟာက သိသိသာသာ ထင်ရှားတဲ့ မှားယွင်းမှုက ဘာလဲဆိုတော့ ဥပဒေမှာ ဆိုထားတာက အိမ်ရှင်ဟာ မိမိအိမ်ငှားကို ပြန်လည်နေထိုင်ရန် အလို့ငှာလို့ ပြောထားပေမယ့်လို့ အဲဒီအမှုမှာ စစ်ကြည့်လိုက်တဲ့ အခါမှာ အိမ်ရှင်က အဲဒီ သူရယူလိုတဲ့ အိမ်ခန်းထဲမှာ ဓာတုဗေဒပစ္စည်းတွေ ထားဖို့ဆိုပြီးအကြောင်း ဖော်ပြတဲ့အတွက် ဥပဒေနဲ့ပြဋ္ဌာန်းထားချက် လုံးလုံးကွဲတဲ့အတွက် တရားလွှတ်တော်ချုပ်ကနေပြီးတော့ မူလရုံးနဲ့ အယူခံရုံးအဆင့်ဆင့်က ချမှတ်ထားတဲ့ အမိန့်တွေကို ပယ်ဖျက်ခဲ့ပါတယ်။ လေးစားအပ်တဲ့ဥက္ကဋ္ဌကြီးခင်ဗျား။ နိဂုံးချုပ်ဆက်လက်တင်ပြလိုတာကတော့ယခုပြဋ္ဌာန်းထားတဲ့ ပြည်ထောင်စုတရားလွှတ်တော်ချုပ်က အထက်ကတင်ပြခဲ့တဲ့ လုပ်ထုံးလုပ်နည်းတွင် လျှောက်ထားလွှာ များနှင့် စပ်လျဉ်းပြီး ပိုမိုတိကျမှန်ကန်စေရန်ဆိုပြီး ၂၀၁၂ ခုနှစ်၊ ဇန်နဝါရီလ ၁၁ ရက်မှာ ပြင်ဆင်ချက် ထုတ်ပါတယ်။ အဲဒီ ပြင်ဆင်ချက်အပိုဒ် ၂၃ (ဂ)မှာ ညွှန်ကြားရေးမှူးချုပ် သို့တည်းမဟုတ် ဒုတိယ ညွှန်ကြားရေးမှူးချုပ်သည် ပြည်ထောင်စုလွှတ်တော်ချုပ်က စီရင်ဆုံးဖြတ်ပြီးသည့် အမှုများအပေါ် တင်သွင်းလျှောက်ထားခြင်းကို လက်ခံခြင်းမပြုရလို့ တားမြစ်ပြန်ပါတယ်။ ဖွဲ့စည်းပုံအခြေခံဥပဒေ ပုဒ်မ ၂၉၅ ပုဒ်မခွဲ(ခ)မှာ ပြည်ထောင်စုတရားလွှတ်တော်ချုပ်သည် နိုင်ငံတော်၏ အမြင့်ဆုံးတရားရုံး ဖြစ်သည့် အားလျော်စွာ အပြီးအပြတ် အယူခံဝင်ရာ တရားရုံးဖြစ်သည်လို့ ပြဋ္ဌာန်းထားတာဟာ တရားစီရင်ရေးအပိုင်းမှာ မှန်ပါတယ်။ သို့သော်လည်း ပုဒ်မ ၂၉၆ မှာ ပြည်ထောင်စု တရားလွှတ်တော်ချုပ်သည် စာချွန်တော် ၅ မျိုးကို ထုတ်ပိုင်ခွင့်အာဏာရှိသည်လို့ ပြဋ္ဌာန်းတဲ့အတွက် ကြီးကြပ်ခွင့်အာဏာရှိတဲ့ ဖွဲ့စည်းပုံအခြေခံအရ စာချွန်တော်မှု လျှောက်ထားလာရာမှာတော့ မတရားမှုနှင့် မှားယွင်းမှုကို ကြားနာစစ်ဆေးဖို့ ဖြစ်လာပါတယ်။ ဒီလိုမှ မဟုတ်ဘူးဆိုရင် ပုဒ်မ ၂၉၆ ဟာ အဓိပ္ပာယ်မဲ့သွားပါလိမ့်မယ်။ အပိုဒ် ၆၁ မှာ ဖော်ပြထားတဲ့ သုံး လအတွင်း စာချွန်တော် လျှောက်ထားတောင်းဆိုခြင်းမပြုလျှင် စာချွန်တော်ထုတ်မပေးရဆိုတာလည်း အခြေခံဥပဒေက ပေးတဲ့ နစ်နာသူအတွက် ကုစားမှု ကန့်သတ်ချုပ်ချယ်တာပဲ ဖြစ်ပါတယ်။ ဘာဖြစ်လို့ ဒီလောက်ကန့်သတ် နေလဲဆိုတာ ဒွိဟ သံသယဖြစ်စရာ ရှိပါတယ်။ တစ်နည်းအားဖြင့် Dead Letter သာ ဖြစ်သွားပါလိမ့်မယ်။ လေးစားအပ်တဲ့ လွှတ်တော် ဥက္ကဋ္ဌကြီးခင်ဗျား။ ကျွန်တော့်တင်ပြချက်တွေအရ တရားလွှတ်တော်ချုပ်ရဲ့ စာချွန်တော်အမိန့် လျှောက်ထားမှုဆိုင်ရာ လုပ်ထုံးလုပ်နည်းများက ယခုလို ဒီမိုကရေစီ နိုင်ငံထူထောင်ရာမှာ ပွင့်လင်းမြင်သာတဲ့ ပိုမိုလွတ်လပ်မျှတတဲ့ တိုးတက်ကောင်းမွန်တဲ့ လုပ်နည်းစနစ်တွေကို မကျင့်သုံးနိုင်သည့်အပြင် လွတ်လပ်ရေး ရပြီးခါစနှင့် တပ်မတော်အစိုးရရဲ့ စံချိန် စံနှုန်းများကိုတောင် မမီတာကို အလွန်အံ့ဩလောက်အောင် တွေ့ရပါတယ်။ ဥက္ကဋ္ဌကြီး မကြာခဏ ြောနေတဲ့ နိုင်ငံတော်နှင့် နိုင်ငံသားတွေဟာ ယခုလို ဒီမိုကရေစီ နိုင်ငံတော် ကူးပြောင်းရာမှာ အမှောင်ထဲက အလင်းကို လိုလားပါတယ်။ ကန့်သတ်ချုပ်ချယ်မှုတွေ ကင်းလွတ်ရာ ပွင်းလင်းမြင်သာ တဲ့ တရားဥပဒေစိုးမိုးရေးကို လိုလားပါတယ်။ ဒါကြောင့် ကန့်သတ်ချုပ်ချယ်ပိတ်ဆို့ပြီး အမြင် မရှင်းဖွယ် လုပ်ထုံးလုပ်နည်းများကို သူရဦးအောင်ကိုရဲ့ အဆိုပြုချက်အတိုင်း ပြင်ဆင်ပယ်ဖျက်ရန် ဖြစ်စေ သို့တည်းမဟုတ်လည်း ဥက္ကဋ္ဌကြီးရဲ့ ကြီးကြပ်လမ်းညွှန်မှုနဲ့ တရားစီရင်ရေး အတွေ့အကြုံ များခဲ့ကြတဲ့ လက်ရှိ အသက်ထင်ရှားရှိနေတဲ့ ပညာရှင်၊ ဥပဒေပညာကို အမှန်နှံ့ စပ် သိမြင်ကြတဲ့ ပညာရှိ ရှေ့နေရှေ့ရပ်တွေ၊ အငြိမ်းစားဥပဒေပညာ ကျွမ်းကျင်သူများနဲ့ တိုင်ပင်ပြီး ပြန်လည် သုံးသပ် ပြုပြင်ရေးဆွဲရန် လိုအပ်ကြောင်း တင်ပြရင်း နိဂုံးချုပ်အပ်ပါတယ်။ အားလုံးကို ကျေးဇူးတင်ပါတယ် ခင်ဗျား။ (ဩဘာသံများ)</speech>
<title>သူရဦးအောင်ကို၊ ကန်ပက်လက်မဲဆန္ဒနယ်၏ အဆိုနှင့်စပ်လျဉ်း၍ သက်ဆိုင်ရာ ပြည်ထောင်စု အဆင့်အဖွဲ့အစည်းဝင်က ပြန်လည်ရှင်းလင်းဆွေးနွေးခြင်းနှင့် လွှတ်တော်၏အဆုံးအဖြတ်ရယူခြင်း</title>
<speech type="speaker">အဆိုနှင့်စပ်လျဉ်းပြီး သက်ဆိုင်ရာပြည်ထောင်စုအဆင့်က ပြန်လည်ရှင်းလင်း ဆွေးနွေးဖို့ ဖြစ်ပါတယ်</speech>
<speech><agency id="58">ဦးစိုးညွန့်(တရားသူကြီး၊ ပြည်ထောင်စုတရားလွှတ်တော်ချုပ်)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များအားလုံး မင်္ဂလာပါလို့ နှုတ်ခွန်းဆက်သအပ်ပါတယ်။ ကျွန်တော်ကတော့ ပြည်ထောင်စုတရားလွှတ်တော်ချုပ် တရားသူကြီး ဦးစိုးညွန့် ဖြစ်ပါတယ်။ ပထမအကြိမ်ပြည်သူ့လွှတ်တော် စတုတ္ထပုံမှန်အစည်းအဝေးသို့ ချင်းပြည်နယ်၊ ကန်ပက်လက်မဲဆန္ဒနယ်က ပြည်သူ့လွှတ်တော်ကိုယ်စားလှယ် သူရဦးအောင်ကို တင်သွင်းတဲ့ ပြည်ထောင်စုတရားလွှတ်တော်ချုပ်၏ စာချွန်တော်လျှောက်ထားမှုများဆိုင်ရာ လုပ်ထုံးလုပ်နည်းများ အနက် အပိုဒ် ၄၄၊ ၄၇၊ ၆၁ ပါကန့်သတ်ချက်များကို ပြင်ဆင်ပယ်ဖျက်ပေးပါရန် အဆိုနှင့်စပ်လျဉ်းပြီးတော့ ပြည်ထောင်စုတရားလွှတ်တော်ချုပ်ကနေပြီးတော့ ရှင်းလင်းတင်ပြမှာဖြစ်ပါတယ်ခင်ဗျား။ ပြည်ထောင်စုသမ္မတမြန်မာနိုင်ငံတော် ဖွဲ့စည်းပုံအခြေခံဥပဒေပုဒ်မ ၂၅၆ မှာ ပြည်ထောင်စုတရား လွှတ်တော်ချုပ်ကို ရှေ့တော်သွင်းစာချွန်တော်အမိန့်၊ အာဏာပေးစာချွန်တော်အမိန့်၊ တားမြစ်စေ စာချွန်တော်အမိန့်၊ အာဏာပိုင်ပေးစာချွန်တော်အမိန့်နှင့် အမှုခေါ် စာချွန်တော်အမိန့်များ ထုတ်ဆင့် ပိုင်ခွင့်ရှိတဲ့အာဏာကိုအပ်နှင်းခဲ့ပါတယ်။ စာချွန်တော်အမိန့် လျှောက်ထားမှုများနှင့်ပတ်သက်ပြီးတော့ လိုက်နာရမည့်လုပ်ထုံးလုပ်နည်းတွေ လိုအပ်လာတဲ့အတွက် ပြည်ထောင်စုတရားလွှတ်တော်ချုပ်က စာချွန်တော်အမိန့်လျှောက်ထားသူများဆိုင်ရာ လုပ်ထုံးလုပ်နည်းများကို ရေးဆွဲပြီးတော့ ပြဋ္ဌာန်းခဲ့ပါ တယ်။ တရားလွှတ်တော်ချုပ်က ရေးဆွဲပြဋ္ဌာန်းတဲ့ လုပ်ထုံးလုပ်နည်းများဟာဆိုရင် ၁၉၄၈ ခုနှစ်နှင့် ၁၉၅၈ ခုနှစ်တို့မှာ ပြဋ္ဌာန်းခဲ့တဲ့ တရားလွှတ်တော်ချုပ် နည်းဥပဒေများနှင့်အညီပဲ အဲဒါကို အခြေခံ ပြီးတော့ပဲ ကျွန်တော်တို့ ရေးဆွဲခဲ့ပါတယ်။ အဲဒီတော့ ပြည်သူ့လွှတ်တော်ကိုယ်စားလှယ် သူရဦးအောင်ကို တင်သွင်းတဲ့အဆိုမှာ စာချွန်တော်အမိန့်လျှောက်ထားမှုများဆိုင်ရာ လုပ်ထုံးလုပ်နည်း အပိုဒ် ၄၄ (က)၊ (ခ) နှင့် (ဂ) တို့ကို ပယ်ဖျက်ပေးဖို့အဆိုပြု တင်သွင်းထားတာကို တွေ့ရပါတယ်။ ဥက္ကဋ္ဌကြီးခင်ဗျား။ စာချွန်တော်အမိန့်လျှောက်ထားမှုများဆိုင်ရာ လုပ်ထုံးလုပ်နည်းအပိုဒ် ၄၄ (က) မှာ ဘယ်လိုပြဋ္ဌာန်း ထားတယ်ဆိုတာ ရှေးဦးစွာ သိရှိဖို့လိုအပ်ပါတယ်။ လုပ်ထုံးလုပ်နည်းအပိုဒ် ၄၄ (က)မှာ အမှုခေါ်စာချွန်တော်အမိန့်များနှင့် တားမြစ်စေစာချွန်တော်အမိန့်များ လျှောက်ထားမှုများမှာ ဖွဲ့စည်းပုံ အခြေခံဥပဒေမှာ အပြီးအပြတ်ဖြစ်စေရမည်ဟု ပြဋ္ဌာန်းထားတဲ့အဖွဲ့အစည်းတစ်ရပ်ရပ်ရဲ့ ဆုံးဖြတ်ချက်နှင့် ဆောင်ရွက်ချက်များအပေါ်မှာ လျှောက်ထားလာခဲ့တဲ့ စာချွန်လွှာ ဖြစ်လို့ရှိရင် လက်ခံခြင်းမပြုရလို့ ပြဋ္ဌာန်းထားခြင်းဖြစ်ပါတယ်။ ပိုမိုရှင်းလင်းအောင်တင်ပြရမယ်ဆိုရင် ဖွဲ့စည်းပုံ အခြေခံဥပဒေမှာ တချို့အဖွဲ့အစည်းတွေရဲ့ ဆုံးဖြတ်ချက်ဟာ အပြီးအပြတ်ဖြစ်တယ်လို့ ပြဋ္ဌာန်းချက် ရှိပါတယ်။ အဲဒီပြဋ္ဌာန်းချက်ရှိခဲ့လို့ရှိရင် အဲဒီပြဋ္ဌာန်းချက်အပေါ်မှာ စာချွန်တော်အမိန့်နှင့် လျှောက်ပြီးတော့ ပယ်ဖျက်ပေးဖို့ လျှောက်ထားလာလို့ရှိရင် လက်မခံပါနဲ့လို့ ကျွန်တော်တို့ လုပ်ထုံးလုပ်နည်းမှာ ထည့်သွင်း ပြဌာန်းခြင်းဖြစ်ပါတယ်။ စာချွန်တော်အမိန့် ထုတ်ဆင့်ခွင့်အာဏာဟာ သာမန်ဥပဒေများပါ ပြဋ္ဌာန်းချက်များကို လွှမ်းမိုးတယ်ဆိုတာ မှန်ပါတယ်။ သာမန်ဥပဒေတွေမှာ စီရင်ဆုံးဖြတ်တဲ့ သက်ဆိုင်ရာအမိန့်ဟာ အပြီးအပြတ်ဖြစ်တယ်လို့ ပြဋ္ဌာန်းချက်ရှိသော်လည်း စာချွန်တော်အမိန့်နှင့် ထိုရုံးရဲ့အမိန့်ကို ပြင်ဆင်ပြောင်းလဲနိုင်တယ်လို့ တင်ပြချက်ဟာလည်းမှန်ပါတယ်။ စီရင်ထုံးတွေလည်း ရှိပါတယ်။ သို့သော်လည်းပဲ ဖွဲ့စည်းပုံအခြေခံဥပဒေပါ ပြဋ္ဌာန်းချက်ကိုတော့ ကျော်လွန်ပြီးတော့ ဆုံးဖြတ်နိုင်မှာမဟုတ်ပါဘူး။ ဖွဲ့စည်းပုံအခြေခံဥပဒေမှာ နိုင်ငံတော်မှာ အမြင့်ဆုံးဥပဒေဖြစ်ပါတယ်။ ဖွဲ့စည်းပုံအခြေခံဥပဒေ ပုဒ်မ ၂၉၅၊ ၃၂၄ နှင့် ၄၀၂ တို့မှာ ပြည်ထောင်စုအဆင့်အဖွဲ့အစည်းများရဲ့ ဆုံးဖြတ်ချက်ဟာ ပြည်ထောင်စုအဆင့်အဖွဲ့အစည်းများဆိုတာ အဲဒီသုံးခုမှာပါတဲ့ ၂၉၅(ဂ) ရယ် ၃၂၄ ရယ်၊ ၄၀၂ မှာပါတဲ့ အဖွဲ့အစည်းသုံးခုဖြစ်ပါတယ်။ အဖွဲ့အစည်းသုံးခုရဲ့ ဆုံးဖြတ်ချက်ဟာ အခြေခံ ဥပဒေအရ အပြီးအပြတ်ဖြစ်တယ်လို့ ပြဋ္ဌာန်းထားပါတယ်။ ပြဋ္ဌာန်းထားတဲ့အတွက် အဲဒီ အဖွဲ့အစည်းတွေရဲ့ ဆုံးဖြတ်ချက်အပေါ်မှာ စာချွန်တော်အမိန့် လျှောက်ထားခွင့်ရှိမှာမဟုတ်ပါဘူး။ ဒါကြောင့် အမှုခေါ်စာချွန်တော် အမိန့်နှင့် တားမြစ်စေစာချွန်တော်အမိန့်များ လျှောက်ထားခြင်းကို ကန့်သတ်ရန် လိုအပ်တဲ့အတွက် ပြည်ထောင်စုတရားလွှတ်တော်ချုပ်က ဒီနည်းဥပဒေကို ရေးဆွဲပြဋ္ဌာန်းရခြင်း ဖြစ်ပါတယ်။ အကယ်၍ ဖွဲ့စည်းပုံအခြေခံဥပဒေမှာ အပြီးအပြတ်အတည်ဖြစ်တယ်လို့ ပြဋ္ဌာန်းထားတဲ့ အဖွဲ့အစည်းများရဲ့ ဆုံးဖြတ်ချက်အမိန့်အပေါ်မှာ စာချွန်တော်လျှောက်ထားခြင်းကို ခွင့်ပြုလိုက်မယ် ဆိုရင် ဖွဲ့စည်းပုံအခြေခံဥပဒေပါပြဋ္ဌာန်းချက်ကို ဆန့်ကျင်ရာရောက်သွားမှာ ဖြစ်ပါတယ်။ ပိုမိုရှင်းလင်း သွားအောင် ဥပမာအနေနဲ့တင်ပြရမယ်ဆိုရင် ပြည်ထောင်စုရွေးကောက်ပွဲကော်မရှင် ဥပဒေရှိပါတယ်။ ပြည်ထောင်စုရွေးကောက်ပွဲကော်မရှင်မှာ ဆုံးဖြတ်ချက်ဟာဆိုလို့ရှိရင် အပြီးအပြတ်ဖြစ်တယ်လို့ ဖွဲ့စည်းပုံအခြေခံဥပဒေမှာ ပြဋ္ဌာန်းထားပါတယ်။ ရွေးကောက်ပွဲတွေနှင့် ပတ်သက်ပြီးတော့ ကော်မရှင်တစ်ခုခုမှာ အငြင်းပွားမှုဖြစ်လို့ ကော်မရှင်ကနေ စုံစမ်းစစ်ဆေးမှုတွေရှိပါတယ်။ စုံစမ်းစစ်ဆေးပြီးတော့ ဆုံးဖြတ်ချက်ချတာရှိပါတယ်။ အဲဒီဆုံးဖြတ်ချက်တွေအပေါ်မှာ အဆင့်ဆင့်အယူခံတက်တဲ့အခါမှာ နောက်ဆုံးပြည်ထောင်စုရွေးကောက်ပွဲကော်မရှင်ထိအောင် တက်နိုင်ပါတယ်။ ပြည်ထောင်စုရွေးကောက်ပွဲ ကော်မရှင် ရောက်လာပြီးရင်တော့ ပြည်ထောင်စုရွေးကောက်ပွဲကော်မရှင်ကချမှတ်တဲ့ ဆုံးဖြတ်ချက် ဟာဆိုရင် အပြီးအပြတ်ဖြစ်သွားပါတယ်။ ဆိုလိုတာက ပြည်ထောင်စုရွေးကောက်ပွဲကော်မရှင်က ချမှတ်တဲ့ဆုံးဖြတ်ချက်အပေါ်မှာ ဘာမှပြင်ဆင်ပြောင်းလဲလို့မရပါဘူး။ စာချွန်တော်အမိန့်နဲ့လည်း ပြင်ဆင်ပြောင်းလဲလို့ မရနိုင်ပါဘူး။ အကယ်၍ ပြင်ဆင်ပြောင်းလဲမယ်ဆိုခဲ့လို့ရှိရင် ရွေးကောက်ပွဲကော်ရှင်ရဲ့ ဆုံးဖြတ်ချက်အပေါ်မှာ စာချွန်တော်လျှောက်ထားမှုကို ခွင့်ပြုပြီးတော့ ပြည်ထောင်စု တရားလွှတ်တော်ချုပ်က အဲဒီဆုံးဖြတ်ချက်ကို စာချွန်တော်အမိန့်နှင့် ပယ်ဖျက်လိုက်မယ်ဆိုလို့ရှိရင် ဖွဲ့စည်းပုံအခြေခံဥပဒေရဲ့ ပြဋ္ဌာန်းချက်နဲ့ဆန့်ကျင်သွားတော့မှာဖြစ်ပါတယ်။ ဒါကြောင့် ပြည်သူ့ လွှတ်တော်ကိုယ်စားလှယ် သူရဦးအောင်ကိုရဲ့ ပြောကြားချက်မှာလည်း စစခြင်းတင်ပြတဲ့အချက်ထဲမှာ သူ့ရဲ့အဆိုထဲမှာလည်း ဖွဲ့စည်းပုံအခြေခံဥပဒေရဲ့ အထက်မှာ မည်သူမှမရှိသင့်ကြောင်း ဖော်ပြ ထားတာကို တွေ့ရှိရမှာဖြစ်ပါတယ်။ ထိုနည်းတူပဲ ဆွေးနွေးသွားတဲ့ ပုဏ္ဏားကျွန်းမဲဆန္ဒနယ်က ဦးထွန်းအောင်ကျော်ကလည်း စာချွန်တော်အမိန့်ဟာ အခြေခံဥပဒေမှအပ အခြားဥပဒေများရဲ့ အထက်မှာ ရှိပါတယ်လို့ ပြောကြားသွားတာရှိပါတယ်။ စာချွန်တော်အမိန့်နှင့် အခြားဥပဒေပါ ပြဋ္ဌာန်းချက်တွေအပေါ်မှာ ဝင်ရောက်စွက်ဖက်နိုင်မှာဖြစ်ပေမယ်လို့ အခြေခံဥပဒေပါ ပြဋ္ဌာန်းချက်ကို တော့ ကျော်လွှားနိုင်မှာမဟုတ်ပါဘူး။ ဘာကြောင့်လဲဆိုတော့ အခြေခံဥပဒေဟာ ဖွဲ့စည်းပုံ အခြေခံဥပဒေရဲ့ အထက်မှာ မည်သူမှမရှိတဲ့အတွက်ဖြစ်ပါတယ်။ အမှန်အားဖြင့်တင်ပြရမယ်ဆိုရင်တော့ ပြည်သူ့လွှတ်တော်ကိုယ်စားလှယ်ကြီးများက ပြည်ထောင်စုတရားလွှတ်တော်ချုပ်ကို အလွန် ကြီးမားကျယ်ပြန့်တဲ့ စီရင်ပိုင်ခွင့်အာဏာကို ပေးတာဖြစ်ပါတယ်။ ဥပဒေနှင့်အညီ ပေးထားတဲ့ စီရင်ပိုင်ခွင့်ဆိုရင်တော့ ကျွန်တော်တို့ ပြည်ထောင်စုတရားလွှတ်တော်ချုပ်က လက်ခံရဖို့ ဖြစ်ပါတယ်။ သို့သော်လည်း ဥပဒေကတားမြစ်ထားတဲ့အချက်တွေ ရှိနေတဲ့အတွက် ပြည်ထောင်စုတရား လွှတ်တော်ချုပ်အနေနဲ့ မိမိရဲ့ စီရင်ပိုင်ခွင့်ကို ကျင့်သုံးနိုင်မှာမဟုတ်ပါဘူး။ ဒါကြောင့် ပြည်ထောင်စု တရားလွှတ်တော်ချုပ်က စာချွန်တော်အမိန့်လျှောက်ထားမှုများဆိုင်ရာ လုပ်ထုံးလုပ်နည်းအပိုဒ် ၄၄ (က)မှာ ဖွဲ့စည်းပုံအခြေခံဥပဒေမှာ အပြီးသတ်အတည်ဖြစ်စေရမယ်လို့ ပြဋ္ဌာန်းထားတဲ့ အဖွဲ့အစည်းတစ်ရပ်ရပ်ရဲ့ ဆုံးဖြတ်ချက်နှင့် ဆောင်ရွက်ချက်များအပေါ်မှာ တင်သွင်းလျှောက်ထားလာခြင်းကို လက်ခံခြင်းမပြုရလို့ ပြဋ္ဌာန်းရခြင်းဖြစ်ပါကြောင်း ရှင်းလင်းတင်ပြအပ်ပါတယ်။ ဥက္ကဋ္ဌကြီးနှင့် ကိုယ်စားလှယ်ကြီးများခင်ဗျား။ ပြည်ထောင်စုတရားလွှတ်တော်ချုပ်က ပြဋ္ဌာန်း ထားတဲ့ ၄၄(က) ပါပြဋ္ဌာန်းချက်ကို ပိုမိုရှင်းလင်းသွားအောင် တစ်ခေါက်ထပ်ပြီးတင်ပြလိုပါတယ်။ အဲဒီတော့ ၄၄(က) မှာက ဖွဲ့စည်းပုံအခြေခံဥပဒေမှာ အပြီးအပြတ်အတည်ဖြစ်စေရမယ်လို့ ပြဋ္ဌာန်း ထားတဲ့အဖွဲ့အစည်းတစ်ရပ်ရပ်ရဲ့ ဆုံးဖြတ်ချက်နှင့် ဆောင်ရွက်ချက်များအပေါ်မှာ တင်သွင်းလာလျှင် လက်ခံခြင်းမပြုရလို့ ပြဋ္ဌာန်းပါတယ်။ ကျွန်တော်တို့အားလုံးသော အမှုတွေအဖွဲ့အစည်းတွေရဲ့ ဆုံးဖြတ်ချက်အပေါ်မှာ တင်သွင်းတဲ့ စာချွန်တော်အမိန့်ကို ပိတ်ပင်ခြင်းမဟုတ်ပါဘူး။ အဲဒီတော့ အခြေခံဥပဒေမှာ ဖော်ပြထားတဲ့ ပြည်ထောင်စုအဆင့်အဖွဲ့အစည်းရဲ့ သုံးသပ် ဆုံးဖြတ်ချက်အပေါ် မှာတော့ တင်သွင်းလာရင် လက်ခံခြင်းမပြုရလို့ တားမြစ်ထားခြင်း ဖြစ်ပါကြောင်း ရှင်းလင်းဖြေကြား အပ်ပါတယ်။ ဆက်လက်ပြီးတော့ စာချွန်တော်အမိန့် လျှောက်ထားမှုဆိုင်ရာ လုပ်ထုံးလုပ်နည်းအပိုဒ် ၄၄ (ခ) နှင့် ပတ်သက်ပြီးတော့ ရှင်းလင်းတင်ပြပါမယ်။ ၄၄(ခ) မှာတော့ ပြည်ထောင်စုတရား လွှတ်တော်ချုပ်က စီရင်ဆုံးဖြတ်ပြီးဖြစ်တဲ့ စာချွန်တော်အမိန့်ထုတ်ပေးရန် လျှောက်ထားမှုအပေါ် ထပ်မံတင်သွင်းလာလို့ရှိရင် လက်ခံခြင်းမပြု ရလို့ ပြဋ္ဌာန်းထားပါတယ်။ အဲဒါလည်း အင်မတန် ရှင်းပါတယ်။ အဲဒီပြဋ္ဌာန်းချက်က ပြည်ထောင်စုတရားလွှတ်တော်ချုပ်က ဆုံးဖြတ်ပြီးသွားပါပြီ။ စာချွန်တော်အမိန့်ထုတ်ဆင့်ပေးဖို့ တင်သွင်းတဲ့ကိစ္စရပ်နဲ့ပတ်သက်ပြီးတော့ ဆုံးဖြတ်ပြီးသွားရင် အဲဒီလို ဆုံးဖြတ်ပြီးသွားတဲ့ အမိန့်အပေါ်မှာ ထပ်မံပြီးတော့ တစ်ခါ စာချွန်တော်အမိန့်လျှောက်ထားလာမယ် ဆိုရင် လက်ခံခြင်းမပြုရလို့ လုပ်ထုံးလုပ်နည်းမှာ ရေးဆွဲပြဋ္ဌာန်းခြင်းဖြစ်ပါတယ်။ အမှုခေါ်စာချွန်တော် အမိန့် ဒါမှမဟုတ် တားမြစ်စေစာချွန်တော်အမိန့် လျှောက်ထားချက်ဟာ အမိန့်တစ်ရပ် သို့မဟုတ် စံညွှန်းတစ်ရပ် အပေါ်မှာလျှောက်ထားခြင်းဖြစ်ပါတယ်။ စာချွန်တော်အမိန့်လျှောက်ထားမှုအပေါ် စီရင်ဆုံးဖြတ်ပြီးဖြစ်တဲ့ ပြည်ထောင်စုတရားလွှတ်တော်ချုပ်ရဲ့ အမိန့်ဟာ အတည်ဖြစ်နေပါတယ်။ အဲဒီအမိန့်အတည် ဖြစ်နေပါလျက် စာချွန်တော်အမိန့်ထပ်မံလျှောက်ထားခြင်းကို ခွင့်ပြုမည်ဆိုလို့ရှိရင် လျှောက်ထားမှုများဟာ မပြီးနိုင် မစီးနိုင် အကြိမ်ကြိမ်အထပ်ထပ် လျှောက်ထားနေကြမှာဖြစ်ပါတယ်။ လျှောက်ထားခံရသူများအတွက်လည်း ထပ်ခါတလဲလဲ ဖြေရှင်းနေရမယ့် ဒုက္ခမျိုးစုံကို ကြုံတွေ့ နိုင်ပါတယ်။ အခြားသောပြစ်မှု၊ တရားမမှုများမှာလည်း အဲဒီလို အကြိမ်ကြိမ်အထပ်ထပ် တရားစွဲဆို လျှောက်ထားခြင်းကို ခွင့်ပြုသည့်သာဓက တစ်ခါမှမရှိဖူးပါဘူး။ သို့ဖြစ်ပါ၍ စာချွန်တော်အမိန့်လျှောက်ထားရာမှာ အကြိမ်ကြိမ်အထပ်ထပ် လျှောက်ထားခြင်းကို ခွင့်ပြုရန်အကြောင်းမရှိတဲ့အတွက် ပြည်ထောင်စုတရားလွှတ်တော်ချုပ်က စီရင်ဆုံးဖြတ်ပြီးဖြစ်တဲ့ စာချွန်တော်အမိန့်လျှောက်ထားခြင်း အပေါ်မှာ ထပ်မံလျှောက်ထားခြင်းကို ကန့်သတ်ပြဋ္ဌာန်းရခြင်းဖြစ်ပါတယ်။ စာချွန်တော်အမိန့်လျှောက်ထားခြင်းဆိုင်ရာ လုပ်ထုံးလုပ်နည်းအပိုဒ် ၄၄ အပိုဒ်ခွဲ (ခ) ပါပြဋ္ဌာန်းချက်များဟာလည်း ပယ်ဖျက်ဖို့ မသင့်တဲ့ ပြဋ္ဌာန်းချက်များဖြစ်ပါကြောင်း ရှင်းလင်းတင်ပြအပ်ပါတယ်။ ဥက္ကဋ္ဌကြီးခင်ဗျား။ စာချွန်တော်အမိန့်လျှောက်ထားခြင်းဆိုင်ရာ လုပ်ထုံးလုပ်နည်း အပိုဒ် ၄၄ အပိုဒ်ခွဲ (ဂ) နဲ့ပတ်သက်ပြီးတော့ ဆက်လက်ပြီးတော့ ရှင်းလင်းတင်ပြပါမယ်။ ၄၄ (ဂ) မှာ ပြည်ထောင်စုတရားလွှတ်တော်ချုပ်က စီရင်ဆုံးဖြတ်ပြီးတဲ့ အမှုများအပေါ်မှာ တင်သွင်းသည့်လျှောက်ထားတဲ့ အမှုခေါ်စာချွန်တော်အမိန့် သို့မဟုတ် တားမြစ်စေစာချွန်တော်အမိန့် လျှောက်ထား ခြင်းကို လက်ခံခြင်းမပြုရလို့ ပြဋ္ဌာန်းထားပါတယ်။ ဒါလည်း ၄၄(ခ) နဲ့ သိပ်မကွာပါဘူး။ ၄၄(ဂ) ကတော့ ပြောချင်တာကတော့ ပြည်ထောင်စုလွှတ်တော်က ဆုံးဖြတ်ထားတဲ့အမှုတွေ ဆုံးဖြတ်ပြီးသား အမှုတွေ တခြားအမှုတွေ အပေါ်မှာ ထပ်ပြီးတော့ စာချွန်တော်အမိန့်နဲလျှောက်လာရင် လက်မခံရလို့ ကျွန်တော်တို့ တားမြစ်ထားခြင်းဖြစ်ပါတယ်။ ဖွဲ့စည်းပုံအခြေခံဥပဒေပုဒ်မ ၂၉၅ ပုဒ်မခွဲ (ခ) မှာ ပြည်ထောင်စုတရားလွှတ်တော်ချုပ်ဟာ နိုင်ငံတော်၏ အမြင့်ဆုံးတရားရုံးဖြစ်သည့် အားလျော်စွာ နောက်ဆုံးအပြီးပြတ်အယူခံဝင်ရာ တရားရုံးဖြစ်သည်ဟူ၍လည်းကောင်း၊ အပိုဒ်(ဂ)မှာ ပြည်ထောင်စု တရားလွှတ်တော်ချုပ်ရဲ့ စီရင်ချက်များဟာ အမှုအားလုံးမှာ အပြီးအပြတ်ဖြစ်၍ အယူခံခွင့် မရှိစေရဟုလည်းကောင်း ပြဋ္ဌာန်းထားပါတယ်။ ပြည်ထောင်စုတရားလွှတ်တော်ချုပ်က ချမှတ်တဲ့ အမိန့်စီရင်ချက်တွေဟာ ဖွဲ့စည်းပုံအခြေခံဥပဒေပုဒ်မ ၂၉၅ (ဂ) အရ အပြီးအပြတ်အမိန့်များဖြစ်ပါတယ်။ အဲဒီလို အပြီးအပြတ်အမိန့်များအပေါ်မှာ စာချွန်တော်အမိန့်လျှောက်ထားခြင်းကို ကန့်သတ်ရန်လိုအပ်တဲ့အတွက် ပုဒ်မ ၄၄ (ဂ) ကို ပြဋ္ဌာန်းရခြင်းဖြစ်ပါတယ်။ ယခင် အပြီးအပြတ် စီရင် ဆုံးဖြတ်ပြီးခဲ့တဲ့အမှုတွေအပေါ်မှာ အခုလိုသာ ထပ်ပြီးတော့ စာချွန်တော်အမိန့်နှင့် လျှောက်ခွင့်ပြု မယ် ဆိုရင် ဟိုးပဝေသဏီက ချမှတ်ခဲ့တဲ့အမိန့်ပေါင်းစုံအပေါ်မှာ ထပ်ပြီးတော့ ဖွင့်ပေးရမလိုဖြစ်ပြီးတော့ ပြဿနာပေါင်းစုံကြုံ တွေ့လာဖို့လည်း ရှိပါတယ်။ ဒါ့အပြင် ပြည်ထောင်စု တရားလွှတ်တော်ချုပ်က ထုတ်ပြန်ခဲ့တဲ့ စာချွန်တော်အမိန့်ဆိုတဲ့သဘော တရားကို ကျွန်တော် နည်းနည်းရှင်းလင်းတင်ပြလို ပါတယ်။ တရားလွှတ်တော်ချုပ်က အာဏာရရှိတဲ့ စာချွန်တော်အမိန့်ဆိုတာ လက်အောက်တရားရုံး များကို ကြီးကြပ်ကွပ်ကဲရန် တစ်ခါ လက်အောက်တရားရုံးများလိုပဲ တရားစီရင်ရေးနှင့် ဆက်နွယ်တဲ့ စီရင်ပိုင်ခွင့်ကို ကျင့်သုံးတဲ့ တခြားအဖွဲ့အစည်းတွေရဲ့ ဆုံးဖြတ်ချက်များကို ကြီးကြပ်ကွပ်ကဲဖို့ ထုတ်ပြန်တဲ့အမိန့်ဖြစ်ပါတယ်။ ပြည်ထောင်စုတရားလွှတ်တော်ချုပ်က ချမှတ်တဲ့ ဆုံးဖြတ်ချက်၊ စီရင်ချက်အပေါ်မှာ စာချွန်တော်အမိန့်ထုတ်ဖို့အတွက် အာဏာပေးထားတာ မဟုတ်ပါဘူး။ ဒါကြောင့် အခြေအနေမှာ စာချွန်တော်အမိန့်လျှောက်ထားမှုများဆိုင်ရာ လုပ်ထုံးလုပ်နည်းအပိုဒ် ၄၄ (က)၊(ခ)၊ (ဂ) တို့အားပယ်ဖျက်ရန် လိုမည်မဟုတ်ကြောင်း တင်ပြလိုပါတယ်။ ထပ်ပြီး ကျွန်တော် အနည်းငယ် ရှင်းလင်းချင်တာက တရားလွှတ်တော်ချုပ်က ချမှတ်တဲ့ အမိန့် အပေါ်မှာ ထပ်မံပြီးတော့ တစ်စုံတစ်ရာ တက်ချင်တယ်ဆိုရင် အထူးအယူခံဝင်ခွင့်ဆိုပြီးတော့ လုပ်ထုံး လုပ်နည်းတစ်ခု ပြဋ္ဌာန်းထားတာရှိပါတယ်။ တစ်ဦးထိုင်တရားသူကြီးက ပြည်ထောင်စုတရား လွှတ်တော်ချုပ်တရားသူကြီးက ချမှတ်တဲ့အမိန့်ကို မကျေနပ်လျှင် နှစ်ဦးထိုင်တရားသူကြီးဆီမှာ အထူး အယူခံဝင်ခွင့်လျှောက်ထားပြီးတော့ သုံးဦးထိုင်တရားသူကြီးဆီမှာ အထူးအယူခံကြားနာခွင့်လည်း ရှိကြောင်း သီးခြားပြဋ္ဌာန်းချက်ရှိပြီးဖြစ်ပါတယ်။ ဒါကြောင့် စာချွန်တော်အမိန့်နှင့် ပြည်ထောင်စုတရား လွှတ်တော်ချုပ်က ချမှတ်တဲ့အမိန့်များအပေါ်မှာ လျှောက်ထားရန်လိုအပ်မည်မဟုတ်ပါကြောင်း သို့ဖြစ်၍ ၄၄(က)၊(ခ)၊ (ဂ) တို့ကိုလည်း ပယ်ဖျက်ရန်လိုမည်မဟုတ်ကြောင်း ရှင်းလင်းတင်ပြအပ်ပါ တယ်။ ဥက္ကဋ္ဌကြီးခင်ဗျား။ စာချွန်တော်အမိန့်လျှောက်ထားမှုဆိုင်ရာ လုပ်ထုံးလုပ်နည်းအပိုဒ် ၄ရ မှာတော့ ပြည်ထောင်စုတရားလွှတ်တော်ချုပ်တရားသူကြီးဟာ မိမိသဘောအရဖြစ်စေ၊ လျှောက်ထား သူအား ကြားနာ၍ဖြစ်စေ လျှောက်ထားခံရသူ သို့မဟုတ် လျှောက်ထားခံရသူများထံ အကြောင်းပြရန် ကနဦးဆုံးဖြတ်ချက်ချမှတ်ပေးနိုင်ကြောင်း သို့မဟုတ် ငြင်းပယ်နိုင်ကြောင်း ပြဋ္ဌာန်းထားခြင်းအစား ထိုစကားရပ်တွေကို ပယ်ဖျက်ပြီးတော့ စာချွန်တော်အမိန့် လျှောက်ထားမှုများကို ပြည်ထောင်စုတရား လွှတ်တော်ချုပ်တရားသူကြီး နှစ်ဦး သို့မဟုတ် သုံးဦးပါဝင်သော ကြီးကြပ်ကွပ်ကဲမှုအာဏာရှိတဲ့ ခုံအဖွဲ့ဖြင့်သာ လက်ခံ၍ ပြန်လည်စိစစ်နာရန်နှင့် မည်သည့်နည်းနှင့်မဆို စာချွန်တော်လျှောက် ထားမှုများကို ပြည်ထောင်စုတရားလွှတ်တော်ချုပ်တရားသူကြီး တစ်ဦးတည်းက ကြားနာခြင်းမပြုရန် တားမြစ်တယ်ဆိုတဲ့စာသားကို အစားထိုးပေးဖို့ အဆိုပြု ထားတာတွေ့ရပါတယ်။ ဥက္ကဋ္ဌကြီးခင်ဗျား။ စာချွန်တော်အမိန့်လျှောက်ထားမှုများနှင့်ပတ်သက်၍ ရှင်းလင်းတင်ပြရမယ်ဆိုရင် ၁၉၄၈ ခုနှစ် နှင့် ၁၉၅၃ ခုနှစ်တို့မှာ တရားလွှတ်တော်ချုပ်က ပြဋ္ဌာန်းခဲ့တဲ့ တရားလွှတ်တော်ချုပ် နည်းဥပဒေပါ စာချွန်တော်အမိန့် လျှောက်ထားမှုများမှာလည်း ကနဦးဆောင်ရွက်ရန်ကိစ္စများကို ရုံးခန်းတာဝန်ကျ တရားသူကြီးတစ်ဦးက ဆောင်ရွက်ဖို့အတွက် ပြဋ္ဌာန်းခဲ့တာရှိပါတယ်။ ဒီနေရာမှာ နားလည်အောင် ရှင်းလင်းတင်ပြရရင် စာချွန်တော် လျှောက်ထားမှုများမှာ နှစ်ပိုင်းရှိပါတယ်။ ပထမပိုင်းက လျှောက်ထားလာတဲ့ လျှောက်လွှာကို ကနဦးစိစစ်ခြင်းအပိုင်းနဲ့ ဒုတိယအပိုင်းက ကနဦးစိစစ်ပြီးတော့ ခွင့်ပြုတဲ့အမိန့်အပေါ်မှာ အဓိကကြားနာတဲ့အပိုင်း ဒီလိုဖြစ်ပါတယ်။ အဲဒီတော့ ဒီမှာ ကျွန်တော်တို့တင်ပြနေတဲ့ အချက်မှာ ကနဦးစစ်ဆေးတဲ့အပိုင်းမှာကတော့ တရားသူကြီးတစ်ဦးကပဲ ကနဦးစိစစ်ပြီးတော့ အပြီးသတ်ကြားနာတဲ့အပိုင်းမှာ တရားသူကြီးချုပ်ပါတဲ့ သုံးဦးပါ တရားသူကြီး များအဖွဲ့ကနေပြီးတော့ အပြီးအပြတ်စစ်ဆေးစီရင်ကြားနာလျက်ရှိပါတယ်။ အဲဒီ ပြဋ္ဌာန်းချက်ကလည်း ယခင် တရားလွှတ်တော်ချုပ်က ရေးဆွဲပြဌာန်းထားတဲ့ လုပ်ထုံးလုပ်နည်းများအတိုင်းပဲ ဆောင်ရွက် ထားခြင်းဖြစ်ပါတယ်။ အဲဒီတော့ ကနဦးစိစစ်တဲ့ကိစ္စဟာ စာချွန်တော်လျှောက်ထားမှုများကို ခွင့်ပြုရန် သင့်၊မသင့် ကနဦးစိစစ်တဲ့ကိစ္စပဲဖြစ်ပါတယ်။ ကနဦးစိစစ်တဲ့ကိစ္စဟာ ရိုးရှင်းလွယ်ကူပြီးတော့ ခက်ခဲ နက်နဲတဲ့ကိစ္စမဟုတ်တဲ့အတွက် ယခင်တရားလွှတ်တော်ချုပ်ကလည်း တရားလွှတ်တော်ချုပ် တရား သူကြီးတစ်ဦးတည်းနဲ့ပဲ ဆောင်ရွက်ခဲ့တဲ့ အစဉ်အလာရှိပါတယ်။ ဒီအစဉ်အလာအတိုင်းပဲ လက်ရှိ ပြည်ထောင်စုတရားလွှတ်တော်ချုပ်က ဆောင်ရွက်ခြင်းဖြစ်ပါတယ်။ ဒါကြောင့် ပြည်ထောင်စု တရားလွှတ်တော်ချုပ် တရားသူကြီးတစ်ဦးဟာ တရားလွှတ်တော်ချုပ်ကို တင်သွင်းလာတဲ့ အယူခံမှု ပြင်ဆင်မှုများမှာ ခက်ခဲနက်နဲတဲ့ ပြဿနာများကို စီရင်ဆုံးဖြတ်နေတဲ့ အတွေ့အကြုံ ရင့်ကျက်တဲ့ တရားသူကြီးဖြစ်တဲ့အတွက် စာချွန်တော်အမိန့် ကနဦးစိစစ်တဲ့ကိစ္စကိုလည်း စီရင်နိုင်တဲ့ အရည်အချင်း ရှိသူဖြစ်ပါတယ်။ ဒီကိစ္စနှင့်ပတ်သက်ပြီးတော့ အိန္ဒိယနိုင်ငံ ဖွဲ့စည်းပုံအခြေခံဥပဒေပုဒ်မ ၂၂၆ အရ ထုတ်ပြန်တဲ့ နည်းဥပဒေမှာလည်း ကနဦးစိစစ်တဲ့ကိစ္စကို တရားသူကြီးတစ်ဦးတည်းက ဆောင်ရွက် နိုင်ကြောင်း ပြဋ္ဌာန်းထားတာကို တွေ့ရှိရပါတယ်။ ကနဦးစိစစ်ပြီးတော့ အပြီးသတ်ကြားနာသည့် အခါမှာတော့ ပြည်ထောင်စုတရားသူကြီးချုပ်ကိုယ်တိုင် သဘာပတိအဖြစ် ဆောင်ရွက်ပြီးတော့ ပြည်ထောင်စုတရားသူကြီးတစ်ဦး သို့မဟုတ် တစ်ဦးထက်ပို၍ပါဝင်သော ခုံရုံးက ကြားနာစီရင်ပြီး နိုင်ငံသားတို့၏ အခွင့်အရေးကို အပြည့်အဝအကာအကွယ်ပေးလျက်ရှိပါတယ်။ လက်တွေ့အား ဖြင့်လည်း ပြည်ထောင်စုတရားလွှတ်တော်ချုပ် တရားသူကြီးနှင့် ကျန်တရားသူကြီး နှစ်ဦးအားလုံး သုံးဦးပါတဲ့ ခုံရုံးက စစ်ဆေးစီရင်လျက်ရှိပါကြောင်းတင်ပြပါတယ်။ စာချွန်တော်အမှုများကို တရားသူကြီးတစ်ဦးတည်းက မကြားနာရဘူးဆိုတဲ့ ပြဋ္ဌာန်းချက် ကလည်း ဖွဲ့စည်းပုံအခြေခံဥပဒေမှာ မပါရှိတဲ့အတွက် စာချွန်တော်အမိန့်လျှောက်ထားမှုဆိုင်ရာလုပ်ထုံးလုပ်နည်းအပိုဒ် ၄ရ ဟာ အရင်လုပ်ထုံးလုပ်နည်းတွေနဲ့အညီ နိုင်ငံတကာပြဋ္ဌာန်းချက်များနှင့် လည်း ညီညွတ်ပါတဲ့အတွက်လည်း ဒီအဆိုပါ အပိုဒ် ၄ရ ကိုလည်း ပြင်ဆင်ရန်လိုအပ်မှာမဟုတ်ကြောင်း ရှင်းလင်းတင်ပြအပ်ပါတယ်။ ဥက္ကဋ္ဌကြီးခင်ဗျား။ စာချွန်တော်အမိန့်လျှောက်ထားမှုများဆိုင်ရာ လုပ်ထုံးလုပ်နည်းအပိုဒ် ၆၁ မှာတော့ လျှောက်ထားမှုပြုလုပ်သည့် အမိန့်စာ သို့မဟုတ် ပြုလုပ်ချက်ကို ပြုလုပ်သည့်နေ့မှ သုံးလ အတွင်း စာချွန်တော်လျှောက်ထားတောင်းဆိုခြင်းမပြုလျှင် မည်သည့်အမှုခေါ်စာချွန်တော်ကို ထုတ်ပေးခြင်းမပြုရဆိုပြီးတော့ လုပ်ထုံးလုပ်နည်းမှာ ရေးဆွဲထားတာရှိပါတယ်။ ဆိုလိုတာက ကျွန်တော်တို့ ဒီလိုမကျေနပ်တဲ့အမိန့်အပေါ်မှာ စာချွန်တော် လျှောက်ထားတောင်းခံမယ်ဆိုရင် အဲဒီ အမိန့်ချမှတ်တဲ့နေ့က စပြီး သုံးလအတွင်းကို လျှောက်ထားရမယ်။ သုံးလကျော်မှလျှောက်ထား ရင်တော့ ခွင့်မပြုရလို့ ဒီလိုပြဋ္ဌာန်းထားတာ ဖြစ်ပါတယ်။ အဲဒီအပိုဒ်ကို ပယ်ဖျက်ပေးဖို့ ကျွန်တော်တို့ အဆိုတင်ပြခြင်း ဖြစ်ပါတယ်။ အဲဒါအရင် အပိုဒ် ၆၁ မှာ သတ်မှတ်ထားတဲ့ စည်းကမ်းသတ်ကာလ သုံးလဆိုတာဟာ အမှုခေါ်စာချွန်တော်အမိန့်နှင့် တားမြစ်စေစာချွန်တော်အမိန့် နှစ်မျိုးနဲ့ပဲ သက်ဆိုင်ပါ တယ်။ ကျန်တဲ့စာချွန်တော်အမိန့်အမှုနှင့် လျှောက်ထားမှုများနှင့် သက်ဆိုင်ခြင်းမရှိကြောင်းလည်း ရှေးဦးစွာရှင်းလင်းလိုပါတယ်။ အမှုခေါ်စာချွန်တော်အမိန့်များနှင့် တားမြစ်စေစာချွန်တော်အမိန့် များကို အဲဒီအမိန့်များချမှတ်တဲ့ သို့မဟုတ် ပြုလုပ်သည့်နေ့မှ သုံးလအတွင်း လျှောက်ထားရန် စည်းကမ်းသတ်ကာလ သတ်မှတ်ထားရတာကလည်း ၁၉၄၈ ခုနှစ်နှင့် ၁၉၅၃ ခုနှစ်တို့မှာ ယခင် တရားလွှတ်တော်ချုပ်က ပြဋ္ဌာန်းထားသည့် စာချွန်တော်အမိန့်များ လျှောက်ထားခြင်းဆိုင်ရာ နည်းဥပဒေများမှာ ပြဋ္ဌာန်းထားသည့်အတိုင်းပဲ ထည့်သွင်းပြဋ္ဌာန်းခြင်း ဖြစ်ပါတယ်။ လေ့လာတွေ့ရှိ ချက်များအရဆိုရင်လည်း အမေရိကန်တရားလွှတ်တော်ချုပ်က ပြဋ္ဌာန်းသည့် စာချွန်တော်အမိန့်လျှောက်ထားခြင်းဆိုင်ရာနည်းဥပဒေ ပုဒ်မ ၁၃ မှာ စာချွန်တော်အမိန့်လျှောက်ထားခြင်းကို ရက်ပေါင်း ၉၀ အတွင်း လျှောက်ထားရန်ဖြစ်ကြောင်း၊ ရက်ပေါင်း ၉၀ ကျော်လွန်ပြီးမှ လျှောက်ထားခြင်းများကို ခွင့်မပြုကြောင်း ပြဋ္ဌာန်းချက်ပါရှိတာကို တွေ့ရပါတယ်။ အမှုခေါ် သို့မဟုတ် တားမြစ်စေစာချွန်တော် အမိန့်လျှောက်ထားခြင်းဟာ လက်အောက်ခံတရားရုံးတစ်ုံး သို့မဟုတ် တရားစီရင်ရေးသဘော သက်ရောက်တဲ့ ခုံရုံးရဲ့ ဆုံးဖြတ်ချက်အပေါ်မှာ လျှောက်ထားခြင်းဖြစ်တဲ့အတွက် စည်းကမ်းသတ် ကာလကို ထည့်သွင်းသတ်မှတ်ခြင်းဖြစ်ပါတယ်။ စည်းကမ်းသတ်ကာလ သုံးလ သတ်မှတ်ပြဋ္ဌာန်း ခြင်းဟာ မိမိသဘောနဲ့ ပြည်ထောင်စုတရားလွှတ်တော်ချုပ်က ထည့်သွင်းပြဋ္ဌာန်းခြင်းမဟုတ်ဘဲနဲ့ အရင် ၁၉၄၈ ခုနှစ်နှင့် ၁၉၅၃ ခုနှစ်တို့မှာ ယခင် တရားလွှတ်တော်ချုပ်က ပြဋ္ဌာန်းထားတဲ့ နည်းဥပဒေများအတိုင်းပဲ ထည့်သွင်းပြဋ္ဌာန်းခြင်းဖြစ်ပါတယ်။ စည်းကမ်းသတ်ကာလ ထည့်သွင်း ပြဋ္ဌာန်းခြင်းအားဖြင့် လျှောက်ထားသူတို့အား မိမိတို့ရဲ့ အခွင့်အရေးကို မြန်မြန်ဆန်ဆန် တောင်းခံစေရန် ရည်ရွယ်သကဲ့သို့ နှစ်ရှည်လများကြာမြင့်ပြီးမှ လျှောက်ထားလာပါက အမှန်တရားကိုရှာဖွေရာမှာ အခက်အခဲနှင့် ကြုံတွေ့နိုင်ပြီး တရားမျှတမှုကိုလည်း ထိခိုက်လာနိုင်မှာဖြစ်တဲ့အတွက် စည်းကမ်း သတ်ကာလ ထည့်သွင်းပြဋ္ဌာန်းရခြင်းဖြစ်ပါကြောင်း တင်ပြအပ်ပါတယ်။ ဥက္ကဋ္ဌကြီးခင်ဗျား။ မိမိရဲ့ အခွင့်အရေးကို ရထိုက်ခွင့်ရှိကြောင်း တောင်းဆိုမှုတွေအတွက် စည်းကမ်းသတ်ကာလကို ကာလစည်းကမ်းသတ်ဥပဒေမှာ သတ်မှတ်ပေးပြီးတော့ ကာလစည်းကမ်း သတ်ဥပဒေမှာ အကျုံးမဝင်တဲ့ လျှောက်ထားှုများအတွက် သက်ဆိုင်ရာ ဥပဒေ၊ နည်းဥပဒေမှာလည်း လုပ်ထုံးလုပ်နည်းတို့မှာလည်း ထည့်သွင်းပြဋ္ဌာန်းထားတာတွေကို တွေ့ရပါတယ်။ ဒါကြောင့်မို့လို့ အပိုဒ် ၆၁ ပါ စာသားများကိုလည်း ပယ်ဖျက်ရန်မသင့်ကြောင်း တင်ပြအပ်ပါတယ်။ ဒါနဲ့ပတ်သက် လို့လည်း ရှေးယခင်ကတည်းက နည်းဥပဒေရှိပြီးတော့ စီရင်ထုံးတွေလည်းရှိပါတယ်။ စီရင်ထုံး တွေမှာလည်း ၁၉၅၄ ခုနှစ် စီရင်ထုံးမှာဆိုရင်လည်း ကာလစည်းကမ်းသတ်ကာလ သုံးလကျော်ပြီးမှ တင်သွင်းတဲ့ စာချွန်တော်လျှောက်ထားမှုတွေကို လက်ခံရန် အကြောင်းမရှိတဲ့အကြောင်း ကာလ စည်းကမ်းသတ်ဥပဒေ ပုဒ်မ ၅ ပါ ပြဋ္ဌာန်းချက်နှင့် တိုးချဲ့ ပေးရန် လျှောက်ထားခြင်းကိုလည်း ခွင့်ပြုရန် မသင့်တဲ့အကြောင်း ထုံးဖွဲ့ချက်တွေလည်း ရှေးယခင်ကတည်းက ရှိပြီးဖြစ်ပါတယ်။ ဒါကြောင့်မို့လို့ ဒီလို ကာလစည်းကမ်းသတ် သတ်မှတ်ခြင်းဟာ ဆိုလို့ရှိရင်တော့ အသားကျနေတဲ့ ပြဋ္ဌာန်းချက်တစ်ခုသာ ဖြစ်ပါကြောင်း တင်ပြအပ်ပါတယ်။ ဆက်လက်ပြီးတော့ တရားမျှတမှုအလို့ငှာ ပြည်ထောင်စုတရားလွှတ်တော်ချုပ်တရားသူကြီး တစ်ဦးတည်းက အကျဉ်းနည်းပလပ်ခဲ့တဲ့ ဥပဒေနှင့်ညီညွတ်ခြင်းမရှိတဲ့ ယခင်တရားရုံးချုပ်၏ အမိန့်၊ ဆုံးဖြတ်ချက်၊ စီရင်ချက်နှင့် ဒီဂရီအပေါ်မှာစာချွန်တော်အမိန့်ထုတ်ဆင့်ပေးရန် လျှောက်ထားမှုများကို ပြည်ထောင်စု တရားလွှတ်တော်ချုပ်မှ တရားသူကြီးနှစ်ဦး သို့မဟုတ် သုံးဦးပါသော ခုံရုံးအဖွဲ့ဖြင့် တရားရုံးတစ်ခုခုကြောင့် နိုင်ငံသားတစ်ဦးတွင် နစ်နာမှုမရှိစေသင့်သောမူအရ တရားမျှတမှုကို ရှေးရှုပြီးတော့ ပြန်လည်စိစစ်ကြားနာရန်ဆိုသည့်အချက်ကိုလည်း ဖြည့်စွက်ပေးဖို့တင်ပြထားတာ ရှိပါတယ်။ ဒီအဆိုနှင့်ပတ်သက်ပြီးတော့ ရှင်းလင်းရမယ်ဆိုရင် အထက်မှာ ကျွန်တော်ဖြေဆို ထားတဲ့အတိုင်းပဲ ပြည်ထောင်စုတရားလွှတ်တော်ချုပ်ရဲ့ စာချွန်တော်အမိန့်လျှောက်ထားမှုများဆိုင်ရာလုပ်ထုံးလုပ်နည်းမှာ စာချွန်တော်အမိန့်လျှောက်ထားမှုများကို ပြည်ထောင်စုတရားလွှတ်တော်ချုပ် တရားသူကြီးတစ်ဦးတည်းက ကြားနာခြင်းမပြုရန် တားမြစ်သည်ဟူသော စကားရပ်ကို အစားထိုး ရန်မသင့်ကြောင်း အကျယ်တဝင့် ဖြေဆိုခဲ့ပြီးဖြစ်တဲ့အတွက် ယခုတင်ပြတဲ့အဆိုကလည်း ဒီသဘော အတိုင်းဖြစ်တဲ့အတွက် ပြည်ထောင်စုတရားလွှတ်တော်ချုပ်တရားသူကြီးတစ်ဦးတည်းက အကျဉ်းနည်း ပလပ်ခဲ့တဲ့ စာချွန်တော်လျှောက်ထားမှုအပေါ်မှာ တရားသူကြီးနှစ်ဦး သို့မဟုတ် သုံးဦးပါဝင်တဲ့ ခုံရုံးနှင့် ပြန်လည်ကြားပေးရန်ဟူသောအချက်ကိုလည်း ထည့်သွင်းဖို့ မလိုအပ်ပါကြောင်း တင်ပြပါတယ်။ နောက်တစ်ချက်ကလည်း ပြည်ထောင်စုအဆင့် တရားသူကြီးတစ်ဦးက ဆုံးဖြတ်ချက်အပေါ်မှာ ပြည်ထောင်စုအဆင့်က ထပ်ပြီးတော့မှ ဒီအမိန့်ကို ပယ်ဖျက်နိုင်ခြင်းမရှိကြောင်းကိုလည်း ဥပဒေ သဘောတရားကိုလည်း တင်ပြအပ်ပါတယ်။ ဥက္ကဋ္ဌကြီးခင်ဗျား။ ဒါကြောင့် ခြုံငုံပြီးတော့ ပြန်လည်တင်ပြ ရမယ်ဆိုရင် ပြည်ထောင်စုတရားလွှတ်တော်ချုပ်က ရေးဆွဲထားတဲ့ စာချွန်တော်အမိန့်လျှောက်ထားမှုများဆိုင်ရာ လုပ်ထုံးလုပ်နည်းအပိုဒ် ၄၄၊ ၄၇၊ ၆၁ တို့မှာ ပါတဲ့ ပြဋ္ဌာန်းချက်များဟာ အခြေခံဥပဒေ၊ ဖွဲ့စည်းပုံအခြေခံဥပဒေ၊ အခြားတည်ဆဲဥပဒေများနှင့် ညီညွတ်ပြီးတော့ အညီအညွတ်ဖြစ်ပြီးတော့ ပြဋ္ဌာန်းရန်လည်း လိုအပ်တဲ့အတွက် လိုအပ်ချက်များလည်းဖြစ်တဲ့အတွက် လုပ်ထုံးလုပ်နည်းမှ ထည့်သွင်းပြဋ္ဌာန်းရခြင်းဖြစ်ပါတယ်။ အဲဒီ ပြဋ္ဌာန်းချက်များကို ပြင်ဆင်ပယ်ဖျက် သင့်တဲ့အကြောင်းကိုလည်း တိတိကျကျသေသေချာချာ တင်ပြနိုင်ခြင်းမရှ���တဲ့အတွက် ချင်းပြည်နယ်၊ ကန်ပက်လက်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် သူရဦးအောင်ကို အဆိုပြု တဲ့ စာချွန်တော် အမိန့်လျှောက်ထားမှုများဆိုင်ရာ လုပ်ထုံးလုပ်နည်းအပိုဒ် ၄၄၊ ၄၇၊ ၆၁ တို့ကို ပြင်ဆင်ပယ်ဖျက်ပေးရန် မသင့်ပါကြောင်း ပြည်ထောင်စုတရားလွှတ်တော်ချုပ်မှ ရှင်းလင်းဖြေကြားအပ်ပါတယ်ခင်ဗျား။ (ဩဘာသံများ)</speech>
<speech type="speaker">ပြည်ထောင်စုတရားလွှတ်တော်ချုပ်က ၂၂ မိနစ်ကြာ ရှင်းလင်းတင်ပြသွား ပါတယ်။ အဆိုရှင် သူရဦးအောင်ကိုမှ ပြန်လည်ရှင်းလင်းရန် ဖြစ်ပါတယ်</speech>
<speech><mp id="208">သူရဦးအောင်ကို(ကန်ပက်လက်မဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များခင်ဗျား။ စာချွန်တော်အမိန့် လျှောက်ထားမှုဆိုင်ရာ ကန့်သတ်ချက်အချို့ကို ပြင်ဆင်ပယ်ဖျက်ပေးပါရန်အဆိုကို ပြည်သူ့လွှတ်တော် တရားစီရင်ရေးရာနှင့် ဥပဒေရေးရာကော်မတီမှတင်သွင်းခဲ့ပြီး ဖြစ်ပါတယ်။ အခု ပြည်ထောင်စုတရားလွှတ်တော်ချုပ် တရား သူကြီးကလည်း ပြင်ဆင်ပယ်ဖျက်ပေးရန်မလိုကြောင်း၊ အချက်အလက်အကိုးအကားများနှင့် ပြန်လည်ရှင်းလင်းတင်ပြသွားပါတယ်။ ဒီကိစ္စသည် ဒီမိုကရေစီကျင့်စဉ်နှင့်အညီ ပွင့်လင်းမြင်သာတဲ့၊ လက်တွေ့ ကျတဲ့၊ အများပြည်သူ့အကျိုးကိုကာကွယ်ပေးနိုင်တဲ့၊ တရားစီရင်ရေးစနစ်ကိုလိုလားတဲ့ ပြည်သူ့ လွှတ်တော်နှင့် စနစ်ဟောင်းပေါ်မှာ ပြန်လည်ဖက်တွယ်ထားလိုသူနှင့် ပြည်ထောင်စုလွှတ်တော်ချုပ် တို့ရဲ့ အားပြိုင်မှုတစ်ခုလို့ဆိုလို့ရှိရင် မှားနိုင်မှာမဟုတ်ကြောင်း တင်ပြလိုပါတယ်။ ၂၀၀၈ ဖွဲ့စည်းပုံ အခြေခံ ဥပဒေပုဒ်မ ၁၈(ဂ)နှင့် ပုဒ်မ ၂၉၆ တို့အရ စာချွန်တော်ထုတ်ဆင့်ခွင့်အာဏာကို ပြည်ထောင်စု တရား လွှတ်တော်ချုပ်သို့ အပ်နှင်းထားပါတယ်။ ထို့ကြောင့် တရားစီရင်မှုမှာ နစ်နာခဲ့တဲ့ နိုင်ငံသားများ အနေနဲ့ စာချွန်တော်ကို တင်သွင်းခွင့်ရှိတယ်လို့ အဓိပ္ပာယ်ဖွင့်ဆိုလို့ရပါတယ်။ ဒါဟာ တရားစီရင်ရေး နှင့်ပတ်သက်လို့ ဖွဲ့စည်းပုံအခြေခံဥပဒေကနေပြီးမှ နိုင်ငံသား၊ တိုင်းရင်းသားများကို ပေးထားတဲ့၊ ကြီးမြတ်လှတဲ့ မဟာအခွင့်အရေးကြီးဖြစ်ပါတယ်။ ဒီနေရာမှာ ကျွန်တော် ကြို တင်ရှင်းလင်းတင်ပြလို ပါတယ်။ ဖွဲ့စည်းပုံအခြေခံဥပဒေအသစ်ဟာ ၂၀၀၈ ခုနှစ်၊ မေလ ၂၉ ရက်နေ့မှာ ပြည်သူတစ်ရပ်လုံးက နေပြီးတော့မှ အတည်ပြု ပေးခဲ့တာဖြစ်ပြီးတော့မှ ၂၀၁၁ ခုနှစ်၊ မတ်လ ၃၁ ရက်နေ့ ပထမအကြိမ် ပြည်သူ့လွှတ်တော် ပုံမှန်အစည်းအဝေး ပထမနေ့မှာ အသက်ဝင်ခဲ့ပါတယ်။ ဒါကြောင့်မို့လို့ ဒီစာချွန်တော်ထုတ်ဆင့်ခွင့်တင်ပြချက်များသည် ဖွဲ့စည်းပုံအခြေခံဥပဒေသစ် အတည်ဖြစ်ခဲ့တဲ့ ၂၀၀၈ ခုနှစ်၊ မေလ ၂၉ ရက်နေ့ နောက်ပိုင်း ၂၀၀၉၊ ၂၀၁၀၊ ၂၀၁၁ ကာလများအတွက်သာ အကျိုးသက် ရောက်မှု ရှိပါတယ်။ ၎င်းမတိုင်မီ ၅ နှစ်၊ ၁၀ နှစ်၊ နှစ် ၂၀ ကာလများက အမှုဟောင်းများကို ပြန်လည်ဖော်ထုတ်ဖို့ မဟုတ်ကြောင်း ရှင်းလင်းစွာ တင်ပြလိုပါတယ်။ အဲဒီတော့ အထောက်အထားတွေ ဆက်လက်ပါသွားတာဖြစ်ပါတယ်။ မူလက အကျဉ်းချုပ်ပြန်လည်ရှင်းလင်းပြီးသော်လည်းပဲ ပြည်သူ့လွှတ်တော်ကိုယ်စားလှယ်ကြီးများ နားလည်သဘောပေါက်ဖို့အတွက်ကို အနည်းငယ်အချိန် ပေးတင်ပြလိုကြောင်း ကြိုတင်ခွင့်တောင်းအပ်ပါတယ်။ နိုင်ငံတော်ဖွဲ့စည်းပုံအခြေခံဥပဒေပုဒ်မ ၃၂၄ နှင့် ပုဒ်မ ၄၀၂ တို့မှာ ဖော်ပြပါရှိတဲ့ နိုင်ငံတော်ဖွဲ့စည်းပုံအခြေခံဥပဒေဆိုင်ရာခုံရုံးနှင့် ပြည်ထောင်စု ရွေးကောက်ပွဲကော်မရှင်တို့၏ အဆုံးအဖြတ်သည် အပြီးသတ်အတည်ဖြစ်တယ်လို့ ပြဋ္ဌာန်းထားပါ တယ်။ အခုတလော အပြီးသတ်အတည်ဖြစ်တယ်၊ ပွဲပြီးမီးသေစကားလုံးတွေဟာ နေ့စဉ်လိုလိုကြား နေရပါတယ်။ ဒါကိုကြည့်ခြင်းအားဖြင့် အဲဒီအဖွဲ့များရဲ့ ဆုံးဖြတ်ချက်အပေါ်မှာ စာချွန်တော်အမိန့် လျှောက်ထားခွင့်ပြုခဲ့မယ်ဆိုရင် ဖွဲ့စည်းပုံအခြေခံဥပဒေပါ ပြဋ္ဌာန်းချက်များကို ဆန့်ကျင်ရာ ရောက်မယ်လို့ တရားလွှတ်တော်ချုပ်က ဖွင့်ဆိုထားပါတယ်။ ဒါကိုကြည့်ခြင်းအားဖြင့် စာချွန်တော် အမိန့်ရဲ့ အထက်မှာ ပြည်ထောင်စုတရားလွှတ်တော်ချုပ်တို့၊ နိုင်ငံတော်အခြေခံဥပဒေဆိုင်ရာခုံရုံးတို့ ရှိနေတယ်လို့ ယူဆမယ်ဆိုရင် တက်တက်စင်လွဲသွားမှာ ဖြစ်ပါတယ်။ ဥက္ကဋ္ဌကြီးခင်ဗျား။ အမှုခေါ်စာချွန်တော်အမိန့် စကားရပ်သည်လည်း လက်တင်စကားဖြစ်ပါတယ်။ အင်္ဂလိပ်ဘာသာစကားဖြင့် To see it is correct တစ်နည်းအားဖြင့်အမှန်ဖြစ်ကြောင်း စိစစ်ခြင်းဟူ၍ အဓိပ္ပာယ်ရပါတယ်။ ဒီ အမှုခေါ်စာချွန်တော်အမိန့်ဟာ အမြင့်ဆုံးသော ပြည်ထောင်စု တရားလွှတ်တော်ချုပ်က လက်အောက်ခံတရားရုံးနှင့် တရားစီရင်ခြင်းသဘောပါဝင်တဲ့ ခုံရုံးအဖွဲ့တို့ ပေါ်မှာ ကြီးကြပ်ကွပ်ကဲမှုအာဏာကို သုံးစွဲပြီးမှ ချမှတ်တဲ့ အမိန့်အာဏာဖြစ်ပါတယ်။ လက်အောက် တရားရုံးနှင့် တရားစီရင်မှုသဘောပါဝင်တဲ့ ခုံရုံးများက မိမိတို့စီရင်ဆုံးဖြတ်ခွင့်အာဏာကို ကျော်လွန် ပြီးတော့မှ ချမှတ်ထားတဲ့အမိန့်များကို ဤအမှုခေါ်စာချွန်တော်အမိန့်အရ ပယ်ဖျက်နိုင်ပါတယ်။ ဒါကြောင့်မို့လို့ လက်အောက် တရားရုံး သို့မဟုတ် တရားစီရင်မှုသဘောပါဝင်တဲ့ ခုံရုံးတွေရဲ့ အမှုတွဲတွေကို ခေါ်ယူပြီးတော့မှ အာဏာကျော်လွန် ဆုံးဖြတ်မှုရှိ၊ မရှိ၊ မှန်ကန်မျှတမှုရှိ၊ မရှိ စိစစ်သုံးသပ်ပြီး တဲ့နောက်မှာ အဲဒီလိုအာဏာကျော်လွန်ဆုံးဖြတ်ထားတယ်ဆိုလို့ရှိရင် ဒီအမိန့်ကို အမှုခေါ်စာချွန်တော် အမိန့်အရ ပယ်ဖျက်နိုင်ကြောင်း တရားစီရင်ရေးကျင့်ထုံးများမှာ အတိအလင်း ဖော်ပြထားပါတယ်။ နောက်တစ်ခု တားမြစ်စေစာချွန်တော်အမိန့်ဆိုတာက တရားရုံး သို့မဟုတ် တရားစီရင်မှု ဆောင်ရွက် ခြင်း သဘောပါဝင်တဲ့ ခုံရုံးများအပေါ် ၎င်းတို့၏ စီရင်ပိုင်ခွင့်ကို ကျော်၍သော်လည်းကောင်း၊ တရားမျှတမှုကို ဆန့်ကျင်၍ သော်လည်းကောင်း မပြုလုပ်နိုင်စေရန် တားမြစ်တဲ့ အမိန့် ဖြစ်ပါတယ်။ အဲဒီအမိန့်သည် မပြီးပြတ်သေးသော အမှုအခင်းများနှင့်သာ သက်ဆိုင်တယ်လို့ လက်ခံထားကြပါ တယ်။ အမှုတစ်ခုကို စစ်ဆေးဆုံးဖြတ်လို့ မပြီးခင်မှာ တရားရုံးရဲ့ စီရင်ပိုင်ခွင့်အာဏာကို ကျော်လွန် ဆောင်ရွက်ခြင်းမှ ကြိုတင်ကာကွယ်ရန် ဖြစ်ပါတယ်။ ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များခင်ဗျား။ ဒီနေရာမှာ အလျဉ်းသင့်လို့ တင်ပြ လိုပါတယ်။ ပြည်ထောင်စုလွှတ်တော်ကနေပြီးမှ ဆောင်ရွက်နေတဲ့ ခုန စွပ်စွဲပြစ်တင်ခြင်းနှင့် ပတ်သက် လို့ အခြေခံဥပဒေဆိုင်ရာခုံရုံးကနေပြီးမှ ပြည်ထောင်စုတရားလွှတ်တော်ချုပ်ကို တားမြစ်စေ စာချွန်တော်အမိန့် ထုတ်ဆင့်ပေးရန် တင်ပြထားကြောင်း တွေ့ရှိရပါတယ်။ ပြည်သူ့ကိုယ်စားလှယ်များ ခင်ဗျား။ ပြည်ထောင်စုလွှတ်တော်သည် ပြည်သူ သန်း ၆၀ ရဲ့ ကိုယ်စား အာဏာကုန် လွှဲအပ်ပေးတဲ့ ပြည်သူ့ကိုယ်စားလှယ်များဖြင့် ဖွဲ့စည်းထားတဲ့ အဖွဲ့အစည်းဖြစ်ပါတယ်။ ပြည်ထောင်စု လွှတ်တော်ရဲ့ အထက်မှာ မည်သည့်ခုံရုံးအဖွဲ့အစည်းမှ မရှိပါဘူး။ ခက်မသုံးဖြာ အချုပ်အခြာအာဏာရဲ့မူလပိုင်ရှင်ကလည်း ပြည်သူများ ဖြစ်ပါတယ်။ ပြည်သူများကနေ အာဏာကုန်လွှဲအပ်တဲ့ ကိုယ်စားလှယ်များ ဖွဲ့စည်းထားတဲ့ ပြည်ထောင်စုလွှတ်တော်ရဲ့ အထက်မှာ မိုးကောင်ကင်ပဲ ရှိပါတယ်။ ကျန်တဲ့ ဘယ်အဖွဲ့အစည်းမှ မရှိပါဘူး။ (ဩဘာသံများ)</speech>
<speech><mp id="208">သူရဦးအောင်ကို(ကန်ပက်လက်မဲဆန္ဒနယ်)</mp>ဒါကို အတည်အလင်းတင်ပြလိုပါတယ်။ အမြင့် ဆုံးဥပဒေပြု အဖွဲ့အစည်းဖြစ်တဲ့ ပြည်ထောင်စုလွှတ်တော်ကြီးအပေါ်မှာ မည်သည့် တရားရုံး၊ ခုံရုံးကမှ တားမြစ်စေစာချွန်တော်အမိန့်ထုတ်ခွင့်မရှိကြောင်း ခုနက ကိုယ်စားတော်ကြီး ဦးသိန်းညွန့်လည်း ရှင်းလင်းတင်ပြချက်အပေါ် ကျွန်တော် ထပ်မံအတည်ပြု တင်ပြခြင်းဖြစ်ပါတယ်။ ဥက္ကဋ္ဌကြီးခင်ဗျား။ စာချွန်တော်အမှုများကို ကမ္ဘာမှာ ဒီမိုကရေစီရဲ့ ဘိုးတော်နိုင်ငံ၊ တရားစီရင်ရေးရဲ့ ဘိုးတော်နိုင်ငံလို့ သတ်မှတ်ထားတဲ့ ဗြိတိသျှနိုင်ငံမှာတောင်မှ ဘုရင့်ခုံရုံးအဖွဲ့က ရုံးထိုင်စိစစ်ဆုံးဖြတ်ရပါတယ်။ ခုံအဖွဲ့နှင့်စစ်ဆေးပါတယ်။ တရားသူကြီးတစ်ဦးတည်းကို စစ်ဆေးပိုင်ခွင့်ပေးမထားပါဘူး။ ဗြိတိသျှ နိုင်ငံသာမကပဲနှင့် ခုနပေါ့လေ ဗြိတိသျှသဟဇာတနိုင်ငံများအပါအဝင် ဖွဲ့စည်းပုံအခြေခံဥပဒေ သက်ရောက်သောနိုင်ငံအားလုံးမှာလည်းပဲ ဒီအတိုင်းပဲစိစစ်ပါတယ်။ တရားသူကြီးတစ်ဦးတည်း လက်ခံပြီးတော့မှ အကျဉ်းနည်းပလပ်တယ်လို့ လက်မခံပါဘူး။ တရားသူကြီး ၂ ဦး သို့မဟုတ် ၃ ဦး ပါတဲ့ အဖွဲ့ဖြင့်သာ စာချွန်တော်လျှောက်ထားမှုများကို ကြားနာရန်လိုအပ်ကြောင်း နိုင်ငံတကာကျင့်စဉ် များအရ တင်ပြခြင်းဖြစ်ပါတယ်။ တစ်ခါ ပုဒ်မ ၁၀ အပိုဒ်ခွဲ (၄) မှာ တရားလွှတ်တော်ချုပ်ဟာ မည်သည့်အမှုကိုမဆို ၃ ဦးအောက်နည်းသော တရားသူကြီးများကို စီရင်ဆုံးဖြတ်ခြင်းမပြုရလို့ သတ်မှတ်ပြဋ္ဌာန်းခဲ့ပါတယ်။ ဒါကြောင့်မို့ စာချွန်တော် အမှုများဆိုင်ရာ ၁၉၄၈ ခုနှစ်က ၁၉၆၂ အထိ ချမှတ်ခဲ့တဲ့ မြန်မာနိုင်ငံစီရင်ထုံးများကို လေ့လာပါကလည်း စာချွန်တော်လျှောက်ထားမှုများကို တရားသူကြီး ၃ ဦးပါဝင်သော ခုံအဖွဲ့ဖြင့်သာ စိစစ်ကြားနာ သုံးသပ်ဆုံးဖြတ်ခဲ့တာကို တွေ့ရှိနိုင်မှာ ဖြစ်ပါတယ်။ ဒါကြောင့် ယခင်တရားရုံးချုပ် တရားသူကြီး ၃ ဦး ဖြင့် ဆုံးဖြတ်ထားတဲ့အမှုများအပေါ်မှာ အမှုခေါ်စာချွန်တော်အမိန့် ထုတ်ဆင့်ပေးရန် တက်ရောက်လာတဲ့ လျှောက်ထားမှုများကို လက်ခံသင့်၊ မခံသင့်ကို ပြည်ထောင်စုတရားလွှတ်တော်ချုပ်ကနေပြီးတော့မှ တရားသူကြီး တစ်ဦးတည်းကို တာဝန်ပေးဆုံးဖြတ်ခြင်းမှာ အမှန်တရားနှင့်ဝေးကွာနေကြောင်း တင်ပြလိုပါတယ်။ ဥက္ကဋ္ဌကြီးခင်ဗျား။ အမှုခေါ်စာချွန်တော်အမိန့်နှင့် တားမြစ်စေစာချွန်တော်အမိန့်များကို ချမှတ် ပြီးသည့်နေ့ကနေပြီးတော့မှ သုံး လအတွင်း လျှောက်ထားရန် သတ်မှတ်ထားပါတယ်။ စာချွန်တော်များ ဆိုင်ရာဥပဒေနှင့် နည်းဥပဒေက ဒီနေ့အထိ မရှိသေးပါဘူး။ အဲဒီအမိန့်၊ ဥပဒေ၊ နည်းဥပဒေများကို ပြည်ထောင်စုလွှတ်တော်ကသာ ပြဋ္ဌာန်းပေးရမှာ ဖြစ်ပါတယ်။ ဒါကြောင့်မို့လို့ သတ်မှတ်တဲ့ နည်းဥပဒေ တွေမရှိသေးတာကြောင့်မို့လို့ အမိန့်ချမှတ် ပြီးသည့်နေ့ကနေပြီးတော့မှ သုံးလအတွင်းဟာ သင့်လျော်ခြင်းမရှိကြောင်း ပေါ်လွင်ထင်ရှားနေပါတယ်။ စာချွန်တော်ဥပဒေနှင့် နည်းဥပဒေတို့ ထုတ်ပြန်ပြီးမှသာလျှင် တရားလွှတ်တော်ချုပ်က မည်သည့်ကာလအတွင်း စာချွန်တော်လျှောက်ထားမှု တင်သွင်းသင့်သည်ကို အကြံပြု တင်ပြသင့်ပါတယ်။ စာချွန်တော်လျှောက်ထားမှု စည်းကမ်းကာလ သတ်မှတ်၍ ပိတ်ပင်ခြင်းမပြုသင့်ပါဘူး။ သဘောကတော့ စာချွန်တော်အမိန့်များ ထုတ်ပြန်၍ စာချွန်တော်ခုံရုံးဟာ လက်အောက်ခံတရားရုံးများ၏ တရားစီရင်မှုကို အမှန်အတိုင်းဆုံးဖြတ်နိုင်ခြင်း ရှိ၊ မရှိ တရားမျှတမှန်ကန်မှုရှိ၊ မရှိ ဒါကို ပြန်လည်စိစစ်နိုင်မှုတွေကို စိစစ်နိုင်ရန်အတွက်ကို စာချွန်တော်အမိန့်ကို ခွင့်ပြုထားခြင်း ဖြစ်ပါတယ်။ လျှောက်ထားမှုများကို ကာလစည်းကမ်းသတ် ဥပဒေနှင့်မညီညွတ်တာမို့လို့ တရားရုံးရဲ့ အမိန့်များကို အကာအကွယ်ပေးတဲ့ သဘောမျိုး ဖြစ်နေပါ တယ်။ ကင်းလွတ်ခွင့်ပြုတဲ့သဘောလည်း ဖြစ်နေပါတယ်။ ဒါကြောင့်မို့လို့ ဒါကို ပြင်ဆင်သင့်ပါတယ်။ ၂၀၀၈ ခုနှစ် ဖွဲ့စည်းပုံအခြေခံဥပဒေမှာ စာချွန်တော်အမိန့်ထုတ်ပိုင်ခွင့်၊ စာချွန်တော်အမိန့် ထုတ်ပေး ရန် လျှောက်ထားခွင့်ရှိကြောင်းသာပါရှိပါတယ်။ စာချွန်တော်အမိန့်များဆိုင်ရာ ဥပဒေနှင့်အညီ ဥပဒေတို့ကို ဒီကနေ့အထိ ပြည်ထောင်စုလွှတ်တော်မှ ထုတ်ပြန်နိုင်ခြင်းမရှိသေးပါဘူး။ ဒါကြောင့် ပြည်ထောင်စုတရားလွှတ်တော်ချုပ်ကနေပြီးတော့မှ စာချွန်တော်အမိန့်များဆိုင်ရာ ဥပဒေ၊ နည်းဥပဒေ ပြဋ္ဌာန်းခြင်းမပြု ရသေးမီကာလအတွင်းမှာတော့ဖြင့် စာချွန်တော်အမိန့် လျှောက်ထားမှုဆိုင်ရာ လုပ်ထုံး လုပ်နည်း၊ ညွှန်ကြားချက်များကို မိမိသဘောအတိုင်း ထုတ်ပြန်ခဲ့ခြင်းမှာ ဒါလျှော်ကန်သင့်မြတ်မှုမရှိကြောင်းလည်း တွေ့ရမှာ ဖြစ်ပါတယ်။ ယခုပြည်ထောင်စုတရားလွှတ်တော်ချုပ်က အမေရိကန် တရား လွှတ်တော်ချုပ်ရဲ့ စာချွန်တော်ဥပဒေကို ရည်ညွှန်းကိုးကားနေကြောင်းလည်း ပေါ်လွင်နေပါတယ်။ အမှန်မှာ ပြည်ထောင်စုတရားလွှတ်တော်ချုပ်က ပြည်ထောင်စုလွှတ်တော်က ထုတ်ပြန်ပေးမယ့် စာချွန်တော်အမိန့်များဆိုင်ရာ ဥပဒေ၊ နည်းဥပဒေကိုသာ မှီငြမ်းကိုးကားရမှာ ဖြစ်ကြောင်းလည်း တင်ပြ လိုပါတယ်။ ဥက္ကဋ္ဌကြီးနှင့် ပြည်သူ့ကိုယ်စားလှယ်များခင်ဗျား။ ယခင်အမြင့်ဆုံးတရားရုံးချုပ်ရဲ့ အမိန့်၊ ဆုံးဖြတ်ချက်၊ စီရင်ချက်၊ ဒီဂရီများသည် အပြီးအပြတ်အတည်ဖြစ်နေသဖြင့် ယခင်တရားရုံးချုပ်ရဲ့ အမိန့်၊ ဆုံးဖြတ်ချက်၊ ဒီဂရီများအပေါ် စာချွန်တော်အမိန့်ထုတ်ဆင့်ပေးရန် လျှောက်ထားမှုများကို အကျဉ်းနည်းဖြင့် တရားလွှတ်တော်ချုပ်ကနေပြီးတော့မှ ဖြေရှင်းတင်ပြခဲ့ပါတယ်။ ဥပဒေအရအပြီးအပြတ် ဆုံးဖြတ်ပြီး ပြီဖြစ်လို့ ဆုံးဖြတ်ခြင်းများကို ကြားနာခြင်းခွင့်ပြုမည်ဆိုပါက နောက်ကြောင်း ပြန်ဖြစ်ပြီးတော့မှ ဖွဲ့စည်းပုံအခြေခံဥပဒေရဲ့ ရည်ရွယ်ချက်၊ ခေတ်အဆက်ဆက်လိုက်နာခဲ့တဲ့ တရားစီရင်ရေးမူများနှင့် ကိုက်ညီမှုမရှိဘူးလို့ တင်ပြခဲ့ပါတယ်။ ဒါကြောင့်မို့လို့ ဒီလိုတင်ပြခြင်းဟာ ဖွဲ့စည်းပုံအခြေခံဥပဒေကပေးထားတဲ့ အမှုခေါ်စာချွန်တော်လျှောက်ထားပိုင်ခွင့်ကို တားမြစ်ရာ ကျပါတယ်။ ခေတ်အဆက်ဆက်က ခေတ်ဟောင်းအမှုများကိုလည်း ဖော်ထုတ်ရန် အကြောင်းမရှိ ပါဘူး။ စာချွန်တော်များဆိုင်ရာဥပဒေနှင့် နည်းဥပဒေရေးဆွဲပြဋ္ဌာန်းခြင်း မပြုသေးမီမှာ ယခင်တရား ရုံးချုပ်၏ ဥပဒေနှင့်ညီညွတ်ခြင်းမရှိတဲ့ အမိန့်၊ စီရင်ချက်၊ ဆုံးဖြတ်ချက်၊ ဒီဂရီများကို စာချွန်တော် အမိန့်လျှောက်ထားမှု မပြုနိုင်ဆိုတာဟာ တရားလွှတ်တော်ချုပ်အနေနဲ့ ၎င်းတို့၏ယူဆချက်ကို တင်ပြ နေခြင်းသာ ဖြစ်ပါတယ်။ ဒါကြောင့်မို့လို့ တိကျစွာ ဥပဒေပြဋ္ဌာန်းထားခြင်း မရှိသေးမီမှာ ပြည်ထောင်စု တရားလွှတ်တော်ချုပ်အနေနဲ့ မိမိသဘောတရားကို တင်ပြနေခြင်းမှာ ဖွဲ့စည်းပုံအခြေခံဥပဒေက နိုင်ငံသား၊ တိုင်းရင်းသားများကို ပေးထားတဲ့စာချွန်တော်အမိန့် လျှောက်ထားခွင့်ရှိကြောင်း မဟာ အခွင့်အရေးကြီးကို ပိတ်ပင်ရာရောက်နေပါကြောင်း အထူးပြု တင်ပြလိုပါတယ်။ ဥက္ကဋ္ဌကြီးခင်ဗျား။ ၂၀၀၈ ခုနှစ် ဖွဲ့စည်းပုံအခြေခံဥပဒေကို ပြည်သူအများစုရဲ့ ဆန္ဒဖြင့် ၂၀၀၈ ခုနှစ်၊ မေလ ၂၉ ရက်နေ့မှာ အတည်ပြုခဲ့ပါတယ်။ ၂၀၁၁ ခုနှစ်၊ မတ်လ ၃၁ ရက်နေ့မှာ စပြီးမှ အသက်ဝင်ခဲ့ပါတယ်။ ဒါကြောင့်မို့လို့ ပြည်လုံးကျွတ်ဆန္ဒခံယူပွဲကြီးနှင့် ပြဋ္ဌာန်းပေးခဲ့တဲ့ ပြည်ထောင်စု သမ္မတမြန်မာနိုင်ငံတော် ဖွဲ့စည်းပုံအခြေခံဥပဒေ အတည်ပြု ပေါ်ပေါက်ခဲ့တဲ့ ၂၀၀၈ ခုနှစ်၊ မေလ ၂၉ ရက်နှင့် ၎င်းနေ့ရက်နောက်ပိုင်း ၂၀၀၉၊ ၂၀၁၀၊ ၂၀၁၁ စိစစ်ဆုံးဖြတ်ခဲ့တဲ့ ဥပဒေနှင့် မညီညွတ်တဲ့ တရားရုံးဆုံးဖြတ်ချက် အမိန့် ဒီဂရီတို့ကြောင့် နိုင်ငံသားတစ်ဦးမှာ နစ်နာမှုမဖြစ်စေဖို့ ထိုကာလ နောက်ပိုင်းဆုံးဖြတ်ခဲ့တဲ့ အမှုများရဲ့ ဆုံးဖြတ်ချက်အမိန့်ဒီဂရီများအပေါ်မှာ စာချွန်တော်အမိန့် ထုတ်ပေးရန် လျှောက်ထားမှုသည် ဥပဒေနှင့် အကျုံးဝင်ကြောင်း ထပ်မံတင်ပြလိုပါတယ်။ ဥက္ကဋ္ဌကြီးနှင့် ပြည်သူ့ကိုယ်စားလှယ်များခင်ဗျား။ ပြည်ထောင်စုသမ္မတမြန်မာနိုင်ငံတော် ဖွဲ့စည်းပုံအခြေခံဥပဒေ ပုဒ်မ ၄၄ရ မှာ တည်ဆဲနည်းဥပဒေများ၊ စည်းမျဉ်းဥပဒေများ၊ စည်းကမ်းများ၊ အမိန့်ကြော်ငြာစာများ၊ လုပ်ထုံးလုပ်နည်းများကို ပြည်ထောင်စုအစိုးရအဖွဲ့က ပယ်ဖျက်ခြင်း၊ ပြင်ဆင်ခြင်း မပြုသေးမီမှာ ဤဖွဲ့စည်းပုံအခြေခံဥပဒေနှင့်မဆန့်ကျင်သမျှ အတည်ဖြစ်တယ်လို့ ဖော်ပြ ထားပါတယ်။ နိုင်ငံတော်သမ္မတက တရားဝင်ထုတ်ပြန်ထားတဲ့ ဥပဒေနှင့်ပတ်သက်ပြီးတော့မှ ထုတ်ပြန်ထားတဲ့ တည်ဆဲနည်းဥပဒေများ၊ စည်းမျဉ်းဥပဒေများ၊ စည်းကမ်းများ၊ အမိန့်၊ ညွှန်ကြားချက်များကိုဆိုလိုခြင်း ဖြစ်ပါတယ်။ ယနေ့အချိန်ထိ နိုင်ငံတော်သမ္မတက စာချွန်တော်အမိန့်များဆိုင်ရာ ဥပဒေကို ထုတ်ပယ်နိုင်ခြင်းမရှိသေးပါဘူး။ ဒါကြောင့် စာချွန်တော်အမိန့်များဆိုင်ရာ ဥပဒေကို ကိုးကားထားတဲ့နည်းဥပဒေ၊ စည်းမျဉ်းဥပဒေ၊ အမိန့်၊ ညွှန်ကြားချက်များနဲ့ လုပ်ထုံးလုပ်နည်းများ လည်းမပေါ်ထွက်သေးပါဘူး။ ဒါကြောင့်မို့လို့ ပြည်ထောင်စုတရားလွှတ်တော်ချုပ်က ပြည်ထောင်စု တရားလွှတ်တော်ချုပ်သည်ပင်လျှင် စာချွန်တော် အမိန့်လျှောက်ထားမှုများဆိုင်ရာ လုပ်ထုံးလုပ်နည်း၊ ညွန်ကြားချက်များကို ပြည်ထောင်စုတရား လွှတ်တော်ချုပ်ရဲ့ ၂၀၁၁ ခုနှစ်၊ မေလ ၃ ရက် ရက်စွဲပါ စာအမှတ် ၁၀/၈၉/ ၂၀၁၂ (လထန)ဖြင့် လည်းကောင်း၊ ပြည်ထောင်စုတရားလွှတ်တော်ချုပ်ရဲ့ ၂၀၁၁ ခုနှစ်၊ စက်တင်ဘာလ ၁၁ ရက် နေ့စွဲပါစာအမှတ် ၁၀/စ/ ၂၀၁၂ (လထန) ဖြင့် ဖော်ပြထားတဲ့ အမိန့်အမှတ်(၆/၂၀၁၂)နှင့်လည်းကောင်း ရုံးတွင်းအမိန့်များဖြစ်တဲ့ နှစ်ကြိမ်တိုင်တိုင်ပြင်ဆင်ထုတ်ပြန် ခဲ့တာကိုလည်း ကျွန်တော့် လက်ဝယ်မှာရောက်ရှိပြီးမှ လေ့လာသိရှိရပါတယ်။ ဒါကြောင့်မို့လို့ ပြည်ထောင်စုတရား လွှတ်တော်ချုပ် ထုတ်ပြန်ထားတဲ့ စာချွန်တော်လျှောက်ထားမှုများဆိုင်ရာ လုပ်ထုံး လုပ်နည်းတွေဟာ နိုင်ငံတော်သမ္မတက တရားဝင်ထုတ်ပြန်ထားတဲ့ စာချွန်တော် အမိန့်များဆိုင်ရာ ဥပဒေ၊ နည်းဥပဒေတို့ကို ကိုးကားပြီးတော့မှ ထုတ်ဆင့်ခြင်းမဟုတ်တာကိုလည်း တွေ့ရှိရပါတယ်။ ဒါကြောင့်မို့လို့ ဖွဲ့စည်းပုံအခြေခံဥပဒေပုဒ်မ ၄၄ရ မှာပါတဲ့ ပြဋ္ဌာန်းချက်ဟာ ပြည်ထောင်စု တရားလွှတ်တော်ချုပ်က ထုတ်ပြန်ခဲ့တဲ့ စာချွန်တော်အမိန့် လျှောက်ထားမှုဆိုင်ရာလုပ်ထုံးလုပ်နည်းနဲ့ သက်ဆိုင်ခြင်းမရှိကြောင်း ကျွန်တော်ဒီမှာ အလေးအနက်တင်ပြလိုပါတယ်။ ပုဒ်မ ၄၄ရ သည် စာချွန်တော်ဥပဒေ၊ နည်းဥပဒေမထုတ်ပြန်နိုင်မီ ပြည်ထောင်စုတရားလွှတ်တော်ချုပ်က မိမိသဘော အရ ထုတ်ပြန်ထားသော လုပ်ထုံးလုပ်နည်းများနှင့် သက်ဆိုင်ခြင်းလည်းမရှိနိုင်ကြောင်း ဖော်ပြလို ပါတယ်။ ဒါကြောင့် ပြည်ထောင်စုတရားလွှတ်တော်ချုပ်က စာချွန်တော်အမိန့်လျှောက်ထားမှုများ ဆိုင်ရာ လုပ်ထုံးလုပ်နည်းအပိုဒ် ၄၄၊ ၄၇၊ ၆၁ ပါ လုပ်ထုံးလုပ်နည်းများသည် ပြည်ထောင်စု အစိုးရအဖွဲ့က ထုတ်ပြန်ထားသည့် ဥပဒေ၊ နည်းဥပဒေများနှင့် သက်ဆိုင်ခြင်းမရှိပါသောကြောင့် ထိုလုပ်ထုံးလုပ်နည်းများကို ပယ်ဖျက်ခြင်း၊ ပြင်ဆင်ခြင်းမှာ ဖွဲ့စည်းပုံအခြေခံဥပဒေ ပုဒ်မ ၄၄ရ နှင့် ဆန့်ကျင်ခြင်းမရှိကြောင်း အတိအလင်းတင်ပြလိုပါတယ်။ ဒါ့အပြင် ဖော်ပြပါအကြောင်းများကြောင့် တရားမျှတမှုအလို့ငှာ ပြည်ထောင်စုတရားလွှတ်တော်ချုပ် တရားသူကြီးတစ်ဦးဦးက အကျဉ်းနည်းနဲ့ ပလပ်ခဲ့တဲ့ ဥပဒေနဲ့ညီညွတ်ခြင်းမရှိတဲ့ ယခင်တရားရုံးချုပ်ရဲ့ အမိန့်၊ ဆုံးဖြတ်ချက်၊ စီရင်ချက်နဲ့ ဒီဂရီများအပေါ်မှာ စာချွန်တော်ထုတ်ဆင့်ပေးရန် လျှောက်ထားမှုများကို ပြည်ထောင်စုတရားလွှတ်တော်ချုပ်က တရားသူကြီးနှစ်ဦး သို့မဟုတ် သုံးဦးပါဝင်သော ခုံအဖွဲ့ဖြင့် တရားရုံးတစ်ခုကြောင့် နိုင်ငံသားတစ်ဦးတွင် နစ်နာမှု မရှိစေသင့်ဟူသောမူအရ တရားမျှတမှုရှေးရှုပြီးတော့မှ ပြန်လည် စိစစ်ပေးရန်လိုအပ်ကြောင်းလည်း ထပ်မံတင်ပြလိုပါတယ်။ ဥက္ကဋ္ဌကြီးနှင့် ပြည်သူ့ကိုယ်စားလှယ်များခင်ဗျား။ တရားစီရင်ခြင်းရဲ့ အဓိပ္ပာယ် ကျွန်တော် တင်ပြလိုပါတယ်။ ရှေးဥပဒေပညာရှင်ကြီးများ ထုတ်ပြန်ထားခဲ့တဲ့ အမှာစကား ဖြစ်ပါတယ်။ တရားစီရင်ရေးဆိုတာ အမှန်တရားကို ရှာဖွေဖော်ထုတ်ခြင်းဖြစ်သည်။ တရားစီရင်ရေးသည် တစ်နည်းအားဖြင့် မှန်ကန်သော သစ္စာတရားကို ရှာဖွေဖော်ထုတ်ခြင်း ဖြစ်သည်လို့ ရှေးဥပဒေ ပညာရှင်များက အဆိုအမိန့်များရှိခဲ့ပါတယ်။ သစ္စာတရားသည် တရားရုံးများအတွက် ကြီးမားသော အင်အားဖြစ်ပါတယ်။ သစ္စာတရားသည် တရားရုံးများအတွက် ထက်မြက်သော လက်နက်ဖြစ်ပါတယ်။ အကယ်၍ တရားရုံးများမှာ သစ္စာတရားကွယ်ပျောက်သွားခဲ့ရင် တရားရုံးများရဲ့ အာဏာစက်လည်း ပျက်ပြယ် သွားလေမည်တည်းလို့ ရှေးဥပဒေ ပညာရှိများ အဆို၊ အမိန့်ရှိခဲ့ပါတယ်။ ကျွန်တော်တို့ အခုလိုတင်ပြနေခြင်းသည် တရားရုံးများရဲ့ အာဏာစက်ပျက်ပြယ်မသွားအောင်၊ ပျောက်ကွယ်မသွားအောင် တင်ပြနေခြင်းဖြစ်ပါတယ်။ ဘယ်သူ့မှ ထိခိုက်စေလိုတဲ့ သဘောမျိုး မဟုတ်ပါဘူး။ အကယ်၍ တရားရုံးများဆိုတာ နိုင်ငံသား၊ တိုင်းရင်းသား အဆိုရှင်များရဲ့ မှီခိုအားထားရာ နေရာဖြစ်ပါတယ်။ တရားရုံးများမှာ အာဏာစက်ပျက်ပြယ်သွားမယ်ဆိုလို့ရှိရင် ပြည်သူအကြားမှာ နေ့စဉ်ဖြစ်ပွားနေတဲ့ အမှုအခင်းတွေကို ပြည်သူများအနေနဲ့ တရားရုံးများမှာ သွားရောက်တိုင်ချက်ဖွင့်ဆိုမှာ မဟုတ်တော့ ပါဘူး။ ပြည်သူကြားမှာပဲ အလျဉ်းသင့်သလို ဖြေရှင်းကြပါလိမ့်မယ်။ အဲဒီအခါမှာ တရားဥပဒေစိုးမိုးမှု ပျက်ပြားသွားပြီးတော့မှ မင်းမဲ့စရိုက်တွေ ထွန်းကားလာနိုင်ပါတယ်။ တရားစီရင်ရေးမဏ္ဍိုင်က ဖြောင့်မတ်ကြံ့ခိုင်မှ တရားဥပဒေစိုးမိုးမှု ရှိမှာဖြစ်ပါတယ်။ တရားဥပဒေစိုးမိုးမှ သန်း ၆၀ မျှသော နိုင်ငံသားတိုင်းရင်းသားများသည် တရားဥပဒေရဲ့ အကာအကွယ်အောက်မှာ လုံခြုံစွာ၊ အေးချမ်းစွာ နေထိုင်အသက်မွေး ဝမ်းကျောင်းနိုင်မှာ ဖြစ်ပါတယ်။ ဒါကြောင့်မို့လို့ ကျွန်တော်တို့အခုတင်ပြထားတဲ့ ကန့်သတ်ချက်အပိုဒ် ၃ ပိုဒ်ကို ပြင်ဆင်ပေးဖို့ အမှန်လိုအပ်ပါတယ်။ နောက်တစ်ဆင့်အနေနဲ့မှ ပြည်ထောင်စုတရားစီရင်ရေး ဥပဒေကို ပြင်ဆင်ဖို့ ဆက်လက်ရေးဆွဲ တင်ပြသွားမှာ ဖြစ်ပါတယ်။ ပြည်သူ့ကိုယ်စားလှယ်များခင်ဗျား။ သန်း ၆၀ သော နိုင်ငံသား၊ တိုင်းရင်းသားများ အကျိုးအတွက် တရားစီရင်ရေးနဲ့ ဥပဒေရေးရာကော်မတီရဲ့ တင်ပြချက်အပေါ်မှာ အလေးအနက်ထား စဉ်းစား ဆုံးဖြတ်ပေးနိုင်ပါရန် ပန်ကြားရင်း နိဂုံးချုပ်လိုက်ပါတယ်ခင်ဗျား။ (ဩဘာသံများ)</speech>
<speech type="speaker">ဆွေးနွေးမှုများဟာ လွှတ်တော်ကိုယ်စားလှယ်များ ကြားတဲ့အတိုင်းပဲ လေးနက်မှု၊ ကျယ်ပြန့်မှုလည်းရှိပါတယ်။ ဒီနေရာမှာ ဆွေးနွေးတဲ့ ပုဂ္ဂိုလ်တစ်ယောက်ရဲ့ အကြံပြု တင်ပြ ချက်ကိုလည်း မိမိတို့ လွှတ်တော်ကိုယ်စားလှယ်များနှင့် မိမိလွှတ်တော်ဥက္ကဋ္ဌလည်း အလေးထား စဉ်းစားဆောင်ရွက်မှာ ဖြစ်ပါတယ်။ ဒါကြောင့် ကန်ပက်လက်မဲဆန္ဒနယ်မှ သူရဦးအောင်ကို တင်သွင်းတဲ့ စာချွန်တော်အမိန့်လျှောက်ထားမှုဆိုင်ရာ ကန့်သတ်ချက်အချို့ကို ပြင်ဆင်ပယ်ဖျက် ပေးပါရန် ဒီလိုတင်ပြခဲ့ပါတယ်။ ဒီလိုပြင်ဆင်ပယ်ဖျက်ပေးပါရန်ဆိုရင် ပြင်ဆင်ပယ်ဖျက်ပေးနိုင်ဖို့ အတွက် လုံလောက်သော ဥပဒေပညာရှင်များ၊ ပြည့်စုံသော အရေအတွက်များ၊ အခြားအခြားပါဝင် သင့်သူများ ပါဝင်ဖို့လိုမှာဖြစ်ပါတယ်။ ဒါကြောင့်မို့လို့ လွှတ်တော်ကို ကျွန်တော် တင်ပြပါမယ်။ ကန်ပက်လက် မဲဆန္ဒနယ်မှ သူရဦးအောင်ကိုတင်သွင်းတဲ့ စာချွန်တော်အမိန့် လျှောက်ထားမှုဆိုင်ရာ ကန့်သတ်ချက်အချို့ကို ပြင်ဆင်ပေးပါရန်အတွက် ဥပဒေရေးရာနှင့် အထူးကိစ္စရပ်များလေ့လာဆန်းစစ် သုံးသပ်ရေးကော်မရှင်၊ ဥပဒေရေးရာနှင့်တရားစီရင်ရေးကော်မတီ အပြင်သက်ဆိုင်ရာ နိုင်ငံတော်အဖွဲ့ အစည်းများ၊ လူပုဂ္ဂိုလ်များ ပူးပေါင်းပါဝင်ညှိနှိုင်းရေးဆွဲ ဆောင်ရွက်မှသာ အဆင်ပြေနိုင်မယ့် အနေအထားရှိပါတယ်။ ဒါကြောင့်မို့လို့ ကျွန်တော် လွှတ်တော်ကိုတင်ပြတဲ့ ကန်ပက်လက်မဲဆန္ဒနယ်မှ သူရဦးအောင်ကို တင်သွင်းတဲ့ စာချွန်တော်အမိန့် လျှောက်ထားမှုဆိုင်ရာ ကန့်သတ်ချက်အချို့ကို ပြင်ဆင်ပေးပါရန်နဲ့ ပြင်ဆင်ပေးဖို့အတွက် ဥပဒေရေးရာနှင့် အထူးကိစ္စရပ်များ လေ့လာဆန်းစစ် သုံးသပ်ရေးကော်မရှင်၊ ဥပဒေကြမ်းကော်မတီ၊ တရားရေးရာနှင့်ဥပဒေရေးရာကော်မတီအပြင် သက်ဆိုင်သော အဖွဲ့အစည်းများ၊ လူပုဂ္ဂိုလ်များ ပူးပေါင်းဆောင်ရွက်ရန် လွှတ်တော်က သဘောတူပါ သလားခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူသူရှိပါသလားခင်ဗျား။ လွှတ်တော်က သဘောတူတဲ့အတွက် သူရဦးအောင်ကိုရဲ့ အဆိုပြုမှုအပြင် လွှတ်တော်က အတည်ပြုထားတဲ့အတိုင်း ဆက်လက်ဆောင်ရွက် သွားရန် လွှတ်တော်က ဆုံးဖြတ်အတည်ပြုကြောင်း ကြေညာပါတယ်။ (ဩဘာသံများ)</speech>
</motion>
<motion>
<title>ဦးသိန်းထွန်းဦး၊ အမရပူရမဲဆန္ဒနယ်မှ အရေးကြီးအဆိုတင်သွင်းခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား လွှတ်တော်ဥက္ကဋ္ဌထံ ပြည်သူ့လွှတ်တော် ဆိုင်ရာ နည်းဥပဒေ ၁၃၃ အရ အရေးကြီးကိစ္စတစ်ရပ်အတွက် အဆိုတင်သွင်းရန် ဦးသိန်းထွန်းဦး၊ အမရပူရမဲဆန္ဒနယ်မှ စာဖြင့်ကြို တင်တင်ပြထားပါတယ်။ ဒါကြောင့် အမရပူရမဲဆန္ဒနယ်မှ ဦးသိန်းထွန်းဦး အရေးကြီးအဆိုတင်သွင်းဖို့ ဖိတ်ခေါ်ပါတယ်</speech>
<speech><mp id="315">ဦးသိန်းထွန်းဦး(အမရပူရဆန္ဒနယ်)</mp>လေးစားရပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များခင်ဗျား။ ကျွန်တော်ကတော့ မန္တလေးတိုင်းဒေသကြီး၊ အမရပူရ မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးသိန်းထွန်းဦးဖြစ်ပါတယ်။ ကျွန်တော့်အနေနဲ့ ပြည်သူ့ လွှတ်တော်ဆိုင်ရာနည်းဥပဒေ ၁၃၃ အရ အရေးကြီးအဆိုတစ်ရပ်ကိုတင်သွင်းသွားမှာ ဖြစ်ပါတယ်။ ဥက္ကဋ္ဌကြီးခင်ဗျား။ ပြည်သူ့လွှတ်တော်ကဖွဲ့စည်းထားသောကော်မတီများသည် လွှတ်တော်၏ဥပဒေပြု လုပ်ငန်းများကိုသော်လည်းကောင်း၊ ဖွဲ့စည်းပုံအခြေခံဥပဒေပုဒ်မ ၁၁ ပါ Check and Bdance အပြန်အလှန်ထိန်းကျောင်းခြင်းလုပ်ငန်းများကိုသော်လည်းကောင်း အဓိကလုပ်ကိုင်ပေးရသော လွှတ်တော်ငယ်များဖြစ်ကြပါတယ်။ ဒါကြောင့် ကော်မတီအလိုက်အသုံးပြုရသော မြန်မာနိုင်ငံ၏တည်ဆဲ ဥပဒေများ၊ နည်းဥပဒေများ၊ စည်းမျဉ်းနှင့် စည်းကမ်းများ၊ အမိန့်ကြော်ငြာစာ၊ အမိန့်၊ ညွှန်ကြားချက်နှင့် လုပ်ထုံးလုပ်နည်းများနှင့်စပ်လျဉ်း၍သိရှိကြရန်လိုအပ်ပါတယ်။ သို့ပါ၍ ကော်မတီအားလုံး မိမိတို့အား ပေးအပ်ထားသော လုပ်ငန်းတာဝန်များနှင့် သက်ဆိုင်သည့် ဥပဒေများကို စီမံခန့်ခွဲကျင့်သုံးဆောင်ရွက်သောဝန်ကြီးဌာနများနှင့်ညှိနှိုင်း၍ သက်ဆိုင်ရာဝန်ကြီးဌာနများက စီမံခန့်ခွဲသောဥပဒေ များနှင့် ယင်းဥပဒေများအရ ဆက်လက်ထုတ်ပြန်ခဲ့သည့် နည်းဥပဒေများ၊ စည်းမျဉ်းစည်းကမ်းများ၊ အမိန့်ကြော်ငြာစာ၊ အမိန့်၊ ညွှန်ကြားချက်နှင့် လုပ်ထုံးလုပ်နည်းများကိုစုစည်းထားကြရန်နှင့် လေ့လာ သိရှိထားကြရန်လိုအပ်ပါတယ်ခင်ဗျား။ ဒါဟာလည်းပဲ နိုင်ငံတော်နှင့် နိုင်ငံသားများအတွက် ပြည်သူ့ လွှတ်တော်ကနေပြီးတော့ ဆောင်ရွက်နိုင်ရန်လုပ်ငန်းများဖြစ်တဲ့အတွက် ကျွန်တော့်အနေနဲ့တင်သွင်း ရခြင်းဖြစ်ပါတယ်။ အချို့သောလွှတ်တော်ကိုယ်စားလှယ်များနှင့် ပြည်သူအချို့က တည်ဆဲဥပဒေအချို့ မှာ ခေတ်နှင့်လိုက်လျောညီထွေမရှိကြောင်း၊ တည်ဆဲဥပဒေများနှင့် ယင်း ဥပဒေများအရထုတ်ပြန်သော နည်းဥပဒေများ၊ စည်းမျဉ်းစည်းကမ်းများ၊ အမိန့်ကြော်ငြာစာ၊ လုပ်ထုံးလုပ်နည်းအချို့တို့မှာ မူလ ပြဋ္ဌာန်းသည့်ဥပဒေနှင့် မညီကြောင်းစသဖြင့်တင်ပြချက်များရှိနေ၍ သက်ဆိုင်ရာကော်မတီများအနေ ဖြင့် တည်ဆဲဥပဒေများနှင့် ဆင့်ပွားဥပဒေများကိုပါစိစစ်ရန်လိုအပ်ပါတယ်ခင်ဗျား။ ယခုဖွဲ့စည်း ထားသော ပြည်သူ့လွှတ်တော်ကော်မတီများအားလုံးသည် မိမိတို့တာဝန်ရှိသော လုပ်ငန်းကဏ္ဍ အလိုက် သက်ဆိုင်ရာဝန်ကြီးဌာနများနှင့်ညှိနှိုင်း၍ မူရင်းပြဋ္ဌာန်းဥပဒေ၊ ယင်းဥပဒေများမှဆင့်ပွား ပြဋ္ဌာန်းထုတ်ပြန်ခဲ့သည့်နည်းဥပဒေများ၊ စည်းမျဉ်းနှင့် စည်းကမ်းများ၊ အမိန့်၊ ညွှန်ကြားချက်၊ လုပ်ထုံးလုပ်နည်းများပါမကျန်စုစည်း၍ ဥပဒေနှင့်ညီ၊ မညီလိုအပ်သလို စိစစ်ကြရမှာဖြစ်ပါတယ်။ သို့ပါ၍ပြည်သူ့လွှတ်တော်ကော်မတီများအနေဖြင့် မိမိတို့လုပ်ငန်းတာဝန်များ နှင့်သက်ဆိုင်သည့် ဥပဒေများနှင့် ယင်းဥပဒေများအရ ဆင့်ပွားပြဌာန်းခဲ့သည့် နည်းဥပဒေများ၊ စည်းမျဉ်း နှင့် စည်းကမ်းများ၊ အမိန့်၊ ညွှန်ကြားချက်နှင့် လုပ်ထုံးလုပ်နည်းများကိုစုစည်းထားရှိရေးနှင့် ယင်းသို့ စုစည်းရာတွင် သက်ဆိုင်ရာဥပဒေများကို စီမံခန့်ခွဲသော ပြည်ထောင်စုအဆင့်အဖွဲ့အစည်းများ ကလည်း ပူးပေါင်းကူညီဆောင်ရွက်ရေးတို့အတွက် ဤလွှတ်တော်က တိုက်တွန်းကြောင်းအဆိုအား လေးစားစွာဖြင့် တင်သွင်းအပ်ပါတယ်ခင်ဗျား။ အားလုံးကို ကျေးဇူးတင်ပါတယ်။(ဩဘာသံများ)</speech>
<speech type="speaker">ဦးသိန်းထွန်းဦးရဲ့ အဆိုကို လွှတ်တော်ဥက္ကဋ္ဌအနေနဲ့ လေ့လာသုံးသပ်တဲ့အခါမှာ ဒီအဆိုနှင့်ပတ်သက်ပြီးတော့ သီးခြားဆွေးနွေးရန်မလိုဘဲနဲ့ လွှတ်တော်ဥက္ကဋ္ဌနှင့် ကော်မတီများတွင်သာ တာဝန်ရှိကိစ္စဖြစ်တဲ့အတွက် လွှတ်တော်ဥက္ကဋ္ဌနှင့် လွှတ်တော်ကော်မတီများက အဆိုပေါ်မူတည် ပြီးတော့ဆက်လက်ဆောင်ရွက်သွားမယ်ဆိုတဲ့အကြောင်း လွှတ်တော် ကိုအသိပေးတင်ပြပါတယ်။</speech>
</motion>
</section>
</discussion>
<postface>
<title>ပြည်သူ့လွှတ်တော်ဥက္ကဋ္ဌက ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး (၃၇) ရက်မြောက်နေ့ ရပ်နားကြောင်းနှင့် အစည်းအဝေး (၃၈) ရက်မြောက်နေ့ ကျင်းပမည့် နေ့ရက်နှင့်အချိန်ကိုကြေညာခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ပထမအကြိမ် ပြည်သူ့လွှတ်တော် စတုတ္ထ ပုံမှန်အစည်းအဝေးရဲ့ (၃၇) ရက်မြောက်နေ့ရပ်နားပါမယ်။ ပထမအကြိမ် ပြည်သူ့လွှတ်တော် စတုတ္ထ ပုံမှန်အစည်းအဝေး (၃၈) ရက်မြောက်နေ့ကို ၂၀၁၂ ခုနှစ်၊ စက်တင်ဘာလ ၃ ရက် (တနင်္လာနေ့) ၁၀းဝဝ နာရီအချိန်မှာ ဆက်လက်ကျင်းပမှာဖြစ်ကြောင်း ကြေညာပါတယ်။ (ဩဘာသံများ)</speech>
<speech type="mc">ပြည်သူ့လွှတ်တော်ဥက္ကဋ္ဌကြီး ပြန်လည်ထွက်ခွာပါပြီခင်ဗျား။</speech>
<speech type="mc">လွှတ်တော်ကိုယ်စားလှယ်များခန်းမအတွင်းမှ ပြန်လည်ထွက်ခွာနိုင်ကြ ပါပြီခင်ဗျား</speech>
<p>ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး (၃၇) ရက်မြောက်နေ့ကို ၁၃၂၀ နာရီတွင် ရပ်နားပါသည်။</p>
</postface>
</transcript>
</doc>
