<doc>
<docinfo>
<docno>01-04-33.xml</docno>
<pdf>01-04-33.pdf</pdf>

<legislature value="lower">ပြည်သူ့လွှတ်တော်</legislature>
<title>ပြည်ထောင်စုသမ္မတမြန်မာနိုင်ငံတော် ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး (၃၃) ရက်မြောက်နေ့မှတ်တမ်း</title>
<date value='24-08-2012'>၁၃၇၄ ခုနှစ်၊ ဝါခေါင်လဆန်း ရ ရက် (၂၀၁၂ ခုနှစ်၊ သြဂုတ်လ ၂၄ ရက်) (သောကြာနေ့)</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော် အစည်းအဝေးခန်းမတွင် ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး (၃၃) ရက်မြောက်နေ့ကို နံနက် ၁၀း၁၀ နာရီအချိန်၌စတင်ကျင်းပပါသည်။ ပြည်သူ့လွှတ်တော်ဥက္ကဋ္ဌအဖြစ် သူရဦးရွှေမန်းက ဆောင်ရွက်ပြီး၊ အခမ်းအနားမှူးအဖြစ်ဦးတင်ဝင်းအောင်၊ ဒုတိယညွှန်ကြားရေးမှူးချုပ်၊ လွှတ်တော်ရုံးက ဆောင်ရွက်ပါသည်။</p>
<speech type="mc">လေးစားအပ်ပါသော ပြည်သူ့လွှတ်တော်ကိုယ်စားလှယ်များခင်ဗျား။ ယခုအချိန်ကစပြီး ပြည်ထောင်စုသမ္မတမြန်မာနိုင်ငံတော် ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေးရဲ့ (၃၃) ရက်မြောက်နေ့ အစီအစဉ် စတင်ပါတော့မယ်</speech>
<title>ပြည်သူ့လွှတ်တော်ဥက္ကဋ္ဌနေရာယူခြင်း</title>
<speech type="mc">ပြည်သူ့လွှတ်တော်ဥက္ကဋ္ဌကြီး ကြွရောက်လာပါပြီခင်ဗျား။</speech>
<p>ပြည်သူ့လွှတ်တော်ဥက္ကဋ္ဌသည် ဥက္ကဋ္ဌအတွက်သတ်မှတ်ထားသည့် စင်မြင့်ပေါ်သို့ ကြွရောက် နေရာယူပါသည်။</p>
<speech type="speaker">အားလုံးမင်္ဂလာပါ။</speech>
<speech type="mc">အားလုံးထိုင်နိုင်ကြပါပြီခင်ဗျား။</speech>
<title>ပြည်သူ့လွှတ်တော်အစည်းအဝေးအထမြောက်ကြောင်းနှင့်စတင်ကျင်းပကြောင်းကြေညာခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ီကနေ့ကျင်းပတဲ့ ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး (၃၃) ရက်မြောက်နေ့မှာ ပြည်သူ့လွှတ်တော် ကိုယ်စားလှယ်များ စိစစ်ရေးကော်မတီရဲ့ တင်ပြချက်အရ အစည်းအဝေးသို့တက်ရောက်ခွင့်ရှိတဲ့ ပြည်သူ့လွှတ်တော်ကိုယ်စားလှယ် ၄၃၁ ဦးရှိတဲ့အနက် ၄၀၄ ဦးတက်ရောက်ပါတယ်။ အစည်းအဝေး သို့တက်ရောက်ခွင့်ရှိသူဦးရေ စုစုပေါင်းရဲ့ ၉၃.၇၄ ရာခိုင်နှုန်းရှိတဲ့အတွက် အစည်းအဝေးအထ မြောက်ကြောင်းနှင့် စတင်ကြောင်းကြေညာပါတယ်။ (ဩဘာသံများ)</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type="speaker">ကြိုတင်ဖြန့်ဝေထားတဲ့ အစီအစဉ်များအတိုင်း ဆက်လက်ဆောင်ရွက်သွားပါမယ်။</speech>
<leave>
<title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type="speaker">ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များ အတွက် ခွင့်ပန်ကြားရန် ဖြစ်ပါတယ်</speech>
<speech><mp id="uam">ဦးအေးမြင့်(အတွင်းရေးှူး၊ ပြည်သူ့လွှတ်တော်ကိုယ်စားလှယ်များစိစစ်ရေးကော်မတီ)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး (၃၃) ရက်မြောက်နေ့ ၂၄-၈-၂၀၁၂ ရက်နေ့တွင် အစည်းအဝေး မတက်ရောက်နိုင်သဖြင့် ခွင့်တိုင်ကြားသူ လွှတ်တော်ကိုယ်စားလှယ်များစာရင်းကို ပြည်သူ့လွှတ်တော် ကိုယ်စားလှယ်များစိစစ်ရေးကော်မတီဥက္ကဋ္ဌကိုယ်စား ကျွန်တော်ဦးအေးမြင့်မှ စုစည်းတင်ပြသွား မှာဖြစ်ပါတယ်။ ပြည်သူ့လွှတ်တော်တွင် တက်ရောက်ခွင့်ရှိသောကိုယ်စားလှယ် ၄၃၁ ဦးရှိပြီး ယခင် ခွင့်ပန်ကြားသူ ၁၅ ဦးရှိပါတယ်။ ယနေ့ ခွင့်တိုင်ကြားသူ ၁၂ ဦးရှိ၍ စုစုပေါင်းကိုယ်စားလှယ် ၂ရ ဦး ခွင့်တောင်းခံထားပါတယ်။ ယနေ့ခွင့်တိုင်ကြားသူ ၁၂ ဦးတွင် ကျန်းမာရေးမကောင်းခြင်းနှင့် ကိုယ်တိုင်ဆောင်ရွက်ရန်ကိစ္စရှိပါသဖြင့် ခွင့် ၁ ရက်တိုင်ကြားသူ ကိုယ်စားလှယ် ၁၁ ဦးနှင့် ခွင့် ရ ရက် တိုင်ကြားသူ ကိုယ်စားလှယ် ၁ ဦး၊ စုစုပေါင်း ၁၂ ဦး ရှိပါတယ်။ ကိုယ်စားလှယ် ၁၂ ဦးက အောက်ပါ အတိုင်းဖြစ်ပါတယ်။ (၁) ပွင့်ဖြူမဲဆန္ဒနယ်မှ ဒေါက်တာအောင်မိုးညို၊ (၂) ဆီဆိုင်မဲဆန္ဒနယ်မှ ဦးဝင်းကို၊ (၃) ဓနုဖြူမဲဆန္ဒနယ်မှ ဦးကြည်တင့်၊ (၄) ဗိုလ်တထောင်မဲဆန္ဒနယ်မှ ဦးစိန်မြင့်၊ (၅) လှိုင်သာယာမဲဆန္ဒနယ်မှ ဦးဉာဏ်ဝင်း၊ (၆) နောင်မွန်းမဲဆန္ဒနယ်မှ ဦးဂျီဖုန်ဆားရ်၊ (၇) သုံးခွမဲဆန္ဒနယ်မှ ဒေါ်စုစုလွင်၊ (၈) ရေနံချောင်းမဲဆန္ဒနယ်မှ ဒေါ်ဝင်းမော်ထွန်း၊ (၉) ကော့မှူးမဲဆန္ဒနယ်မှ ဒေါ်အောင်ဆန်းစုကြည်၊ (၁၀) မဟာအောင်မြေမဲဆန္ဒနယ်မှ ဦးအုန်းကြိုင်၊ (၁၁) ရွှေတောင်မဲဆန္ဒနယ်မှ ဒေါက်တာဒေါ်အေးမြင့်၊ (၁၂) မြောက်ဥက္ကလာပမဲဆန္ဒနယ်မှ ဒေါက်တာသန်းဝင်း တို့သည် ခွင့်အသီးသီး တင်ပြလာပါတယ်။ အထက်ပါ ကိုယ်စားလှယ်များရဲ့ ခွင့်တင်ပြချက်များအား ခွင့်ပြု ပေးပါရန် လေးစားစွာ ပန်ကြားအပ်ပါတယ်။</speech>
<speech type="speaker">အားလုံးကို ခွင့်ပြုပါတယ်။</speech>
<title>ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကိုမှတ်တမ်းတင်ခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက် ခွင့်ရှိတဲ့ လွှတ်တော်ကိုယ်စားလှယ် ၄၃၁ ဦး၊ ယခင်က ခွင့်ပန်ကြား၍ ခွင့်ပြု ထားသူ ၁၅ ဦး၊ ယနေ့ ခွင့်ပြုထားသူ ၁၂ ဦးဖြစ်၍ လွှတ်တော်က ခွင့်ပြုထားသူစုစုပေါင်း ၂ရ ဦးဖြစ်ပါတယ်။ ခွင့်မဲ့ပျက်ကွက်သူမရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေတင်ပြချက်ကို လွှတ်တော်က အတည်ပြု ပါသလားခင်ဗျား</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က အတည်ပြုပါသည်။</p>
<speech type="speaker">လွှတ်တော်က အတည်ပြုတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)</speech>
</leave>
</preface>
<discussion>
<section value="QA">
<title>ကြယ်ပွင့်ပြထားသည့်မေးခွန်းများကို သက်ဆိုင်ရာ ပြည်သူ့လွှတ်တော် ကိုယ်စားလှယ်များက မေးမြန်းခြင်းနှင့် သက်ဆိုင်ရာ ပြည်ထောင်စုအဆင့်အဖွဲ့အစည်းဝင်များက ဖြေကြားခြင်း</title>
<speech type="speaker">မေးခွန်းများ မေးမြန်း၊ ဖြေကြားခြင်း အစီအစဉ် စတင်ဆောင်ရွက်ပါမယ်။</speech>
<Q-A>
<title>မြန်မာနိုင်ငံ၏ မြို့တော်များအား သန့်ရှင်းလှပသည့် နိုင်ငံတကာအဆင့်မီမြို့တော်များ ဖြစ်အောင် ကွမ်းစားသူများ ကွမ်းတံတွေး ထွေးရာတွင် စည်းကမ်းရှိလာစေရန် မည်ကဲ့သို့ စီမံချက်များ စတင် ချမှတ်ဆောင်ရွက်မည်ကို သိလိုသည့်နှင့်စပ်လျဉ်းသည့်မေးခွန်း</title>
<speech type="speaker">ဦးစွာ ဒဂုံမြို့သစ်အရှေ့ပိုင်းမဲဆန္ဒနယ်မှ ဦးမြင့်သူအား မေးမြန်းဖို့ ဖိတ်ခေါ် ပါတယ်</speech>
<speech><mp id="392">ဦးမြင့်သူ(ဒဂုံမြို့သစ်အရှေ့ပိုင်းမဲဆန္ဒနယ်)</mp>ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့ လွှတ်တော်ကိုယ်စားလှယ်များ၊ ပြည်ထောင်စုဝန်ကြီးများ၊ ကြွရောက်လာသည့် ဧည့်သည်တော်များ အားလုံး မင်္ဂလာပါလို့ နှုတ်ခွန်းဆက်သပါတယ်။ ကျွန်တော်ကတော့ ရန်ကုန်တိုင်းဒေသကြီ���၊ ဒဂုံမြို့သစ်အရှေ့ပိုင်းမဲဆန္ဒနယ်မှ ဦးမြင့်သူ ဖြစ်ပါတယ်။ ကျွန်တော့်အနေနဲ့ မေးခွန်းမမေးမီ ကြို တင် တင်ပြချင်တာကတော့ ကွမ်းစားခြင်းအား နှစ်ခြိုက်စွာစားသုံးနေကြသည့် လွှတ်တော်ကိုယ်စားလှယ်ကြီး များနှင့် ပြည်သူများ၊ ကွမ်းယာရောင်းစားနေတဲ့ စီးပွားရှာစားနေတဲ့လူပုဂ္ဂိုလ်များအား ရည်ရွယ်ခြင်း မဟုတ်ပါကြောင်း။ ကွမ်းစားပြီး ကွမ်းတံတွေးများကို ပစ်စလက်ခတ်ထွေးကြသည့် လူများအား ဒီမိုကရေစီနိုင်ငံတော်ကြီးမှာ ဒီမိုကရေစီကျကျ စည်းကမ်းရှိရှိ ကွမ်းတံတွေး ထွေးနိုင်ဖို့ အသိပေးခြင်း၊ နှိုးဆော်ခြင်း ဖြစ်ပါတယ်။ ဆရာတော်ကြီးတစ်ပါးက တရားပွဲမှာ ဆုံးမဟောကြားဖူးပါတယ်။ မြန်မာ ပြည်မှာ ကွမ်းစားသုံးသူ ဦးရေများပြားနေသည့်အတွက် ကွမ်းတစ်ယာ၏တန်ဖိုးနှင့် စားသုံးသူဦးရေ ြှောက်လိုက်ပါက ရရှိမည့်ငွေကြေးသည် မြန်မာနိုင်ငံတော်တွင် အထွေထွေရောဂါကု ဆေးရုံကြီးတစ် ရုံ တည်ဆောက်နိုင်တဲ့ ငွေကြေးပမာဏရှိကြောင်း သတိပေးပြောကြားလိုပါတယ်။ လွှတ်တော်ဥက္ကဋ္ဌကြီးခင်ဗျား။ မြန်မာနိုင်ငံတွင် မူးယစ်ဆေးဝါးနှင့်ပတ်သက်ပြီး လူမျိုးအညွန့် တုံးမှုပပျောက်စေရန် စီမံချက်ချမှတ်၍ ကျန်းမာရေးအရ ဆေးရွက်ကြီး သောက်သုံးမှုအတွက် ကျန်းမာ ရေးဝန်ကြီးဌာနမှ နှစ်စဉ် ကမ္ဘာ့ဆေးရွက်ကြီးများ တိုက်ဖျက်ရေးနေ့အဖြစ် ကျင်းပပြုလုပ်လေ့ရှိပါ တယ်။ မြန်မာနိုင်ငံ၏ စီးပွားရေး အချက်အချာကျသည့် အဓိက မြို့တော်ကြီးများဖြစ်သော ရန်ကုန်၊ နေပြည်တော်၊ မန္တလေးမြို့များနှင့်အခြားမြို့ကြီးများတွင် ဆေးလိပ်သောက်သုံးခြင်းအား နေရာ သတ်မှတ်၍ လည်းကောင်း၊ ခရီးသွားပြည်သူများ စီးနင်းလိုက်ပါသော ဘတ်စ်ကားပေါ်တွင်လည်း ကောင်း၊ အထက်တန်း၊ အလယ်တန်းကျောင်းများအနီးတွင် ဆေးလိပ်ကင်းမဲ့ဇုန်များအဖြစ် သတ်မှတ်၍ လွန်ခဲ့သည့် ၂၀၀၀ ခုနှစ်မှစ၍ လူထုလှုပ်ရှားမှုအသွင်အဖြစ် ဆေးလိပ်သောက်သုံးမှုနှင့်ပတ်သက်ပြီး နိုင်ငံတော်အစိုးရမှ စည်းကမ်းချက်များချမှတ်ကာ အသိပညာပေးထားပြီးဖြစ်သဖြင့် လိုက်နာဆောင် ရွက်နေသည်ကို ဝမ်းမြောက်စွာတွေ့နေရပြီး ဖြစ်ပါတယ်။ ယခုအခါ နိုင်ငံ့အကျိုး၊ ပြည်သူ့အကျိုး အတွက် မြန်မာနိုင်ငံမြို့တော်များတွင် ကွမ်းစားသုံးမှုများပြားလာပြီး ကွမ်းတံတွေးများအား စည်းကမ်း မဲ့ အလွန်ညစ်ပတ်စွာ နေရာတိုင်း ထိန်းသိမ်းမှုမရှိဘဲ လမ်းဘေးပလက်ဖောင်းများတွင်လည်းကောင်း၊ အများသုံးဘတ်စ်ကားများပေါ်မှလည်းကောင်း၊ အငှားယာဉ်များပေါ်မှလည်းကောင်း ကွမ်းစားသုံးသူ များသည် ကွမ်းတံတွေးများအား ပစ်စလက်ခတ်ထွေးနေသည်ကို အများပြည်သူများ ကြုံတွေ့ခံစားနေ ရပါတယ်။ ယခုအခါ မြို့တော်ကြီးများမှာ ပြင်ပမှ အလည်အပတ်ရောက်ရှိနေသော နိုင်ငံခြားသားများ နှင့် ၂၀၁၃ ခုနှစ်တွင် ပြုလုပ်ကျင်းပမည့် အရှေ့တောင်အာရှအားကစားပြိုင်ပွဲကြီးများတွင် ကြိုတင် ပြင်ဆင်နိုင်ရန်အတွက် မြန်မာနိုင်ငံသူနိုင်ငံသားများအလွန်အရုပ်ဆိုးအကျည်းတန်နေသည့် ညစ်ပတ်နေသော မြင်ကွင်းများကြောင့် ဂုဏ်သိက္ခာကျဆင်းနေသည်ကို မြင်တွေ့နေရသဖြင့် မြန်မာနိုင်ငံ၏ မြို့တော်အား သန့်ရှင်းလှပသော နိုင်ငံတကာအဆင့်မီ မြို့တော်ဖြစ်အောင် ဆောင်ရွက်စေလိုကြောင်းနှင့် ယခုလို ဒီမိုကရေစီခေတ်မှာ ဒီမိုကရေစီရနေသည့် မြန်မာနိုင်ငံသူ နိုင်ငံသားအားလုံး ဒီမိုကရေစီကျကျ စည်းကမ်းရှိစွာ ကွမ်းတံတွေးများ ထွေးတတ်နိုင်ဖို့အတွက် တင်ပြရခြင်း ဖြစ်ပါသည်။ သို့ပါ၍ ကျွန်တော် မေးလိုတဲ့မေးခွန်းကတော့ ကွမ်းစားသုံးသူများ ကွမ်းတံတွေး ထွေးရာတွင် စည်းကမ်းရှိလာ စေရန်နှင့် နိုင်ငံတော်မှ ဥပဒေအရလည်းကောင်း၊ လူမှုရေးအရလည်းကောင်း မည်ကဲ့သို့ ဆောင်ရွက် ထားခြင်းရှိ၊ မရှိ။ အစီအစဉ်ရှိပါကလည်း မည်ကဲ့သို့ ရေရှည်စီမံချက်များ မည်သည့်အချိန်တွင် စတင် ဆောင်ရွက်အကောင်အထည်ဖော်မည်ဆိုတာ သိလိုပါကြောင်း မေးမြန်းတင်ပြရခြင်း ဖြစ်ပါတယ်။ ကျေးဇူးတင်ပါတယ်။(ဩဘာသံများ)</speech>
<speech type="speaker">သက်ဆိုင်ရာ ပြည်ထောင်စုဝန်ကြီးဌာနက ပြန်လည်ဖြေကြားဖို့ ဖြစ်ပါတယ်</speech>
<speech><agency id="59">ဦးကံချွန်(အဖွဲ့ဝင်၊ နေပြည်တော်ကောင်စီ)</agency>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော် ကိုယ်စားလှယ်တော်များ၊ ဧည့်သည်တော်များအားလုံး မင်္ဂလာ အပေါင်းနှင့်ပြည့်စုံကြပါစေ၊ ကိုယ်စိတ်နှစ်ဖြာကျန်းမာ၊ ချမ်းသာကြပါစေလို့ ဆုတောင်းမေတ္တာပို့သ အပ်ပါတယ်။ ကျွန်တော်ကတော့ နေပြည်တော်ကောင်စီဝင် ဦးကံချွန် ဖြစ်ပါတယ်။ ရန်ကုန်တိုင်း ဒေသကြီး၊ ဒဂုံမြို့သစ်အရှေ့ပိုင်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးမြင့်သူရဲ့ ကွမ်းစား သုံးသူများ ကွမ်းတံတွေးထွေးရာတွင် စည်းကမ်းရှိလာစေရန် ဥပဒေအရလည်းကောင်း၊ လူမှုရေး အရလည်းကောင်း မည်ကဲ့သို့အရေးယူဆောင်ရွက်ထားခြင်း ရှိ၊ မရှိနှင့် အစီအစဉ်ရှိပါကလည်း မည်ကဲ့သို့ စီမံချက်အား မည်သည့်အချိန်မှ စတင်ချမှတ်ဆောင်ရွက်မည်ကို သိရှိလိုပါကြောင်းနှင့် ပတ်သက်ပြီး ပြန်လည်ရှင်းလင်းဆွေးနွေးသွားမှာ ဖြစ်ပါတယ်။ ဥက္ကဋ္ဌကြီးခင်ဗျား။ ပြည်ထောင်စု နယ်မြေ နေပြည်တော်စည်ပင်သာယာရေးနယ်နိမိတ်အတွင်း ကွမ်းစားသုံးသူများ ကွမ်းတံတွေး ထွေးရာတွင် စည်းကမ်းရှိလာစေရန် ရုံးဌာနများတွင် ကွမ်းတံတွေးမထွေးရဆိုင်းဘုတ်များ၊ အများနှင့် သက်ဆိုင်သော လူစည်ကားရာနေရာများတွင် ကွမ်းတံတွေးမထွေးရ လိုက်နာမှုမရှိပါက ထိရောက်စွာ အရေးယူခြင်းခံရမည်ကို ဆိုင်းဘုတ်များ စိုက်ထူ၍ သတိပေးတားမြစ်ထားသည့်အပြင် ရုံးဌာနများနှင့် လူစည်ကားရာနေရာများတွင် ကွမ်းတံတွေးထွေးရန် သတ်မှတ်ရာနေရာများ၊ သဲပုံးများ သတ်မှတ် ထားရှိပေးပြီး ကော်မတီမှ စည်းကမ်းမဲ့ ကွမ်းတံတွေး မထွေးစေရေးအတွက် သတိပေးနှိုးဆော် ဆောင်ရွက်လျက်ရှိပါတယ်။ ထို့အပြင် အများပြည်သူမှ စနစ်တကျ လိုက်နာဆောင်ရွက်ရေးအတွက် ကော်မတီရဲ့ ပတ်ဝန်းကျင်ထိန်းသိမ်းရေးနှင့် သန့်ရှင်းရေးဆိုင်ရာ နည်းဥပဒေ ၃၂ တွင် ကော်မတီသည် နေပြည်တော်စည်ပင်သာယာရေးနယ်နိမိတ်အတွင်း သတ်မှတ်ထားသည့်နေရာဒေသများတွင် အမှိုက် စွန့်ပစ်ရန် တံတွေးနှင့် ကွမ်းတံတွေးထွေးရန် သင့်လျော်သည့်အစီအမံများ ဆောင်ရွက်ထားရှိရမည်ဟု ပြဋ္ဌာန်းထားပြီး နည်းဥပဒေ ၅၈ တွင် မည်သူမျှ နေပြည်တော်စည်ပင်သာယာရေးနယ်နိမိတ်အတွင်းကော်မတီမှ သတ်မှတ်သည့် အများပြည်သူနှင့်သက်ဆိုင်သော နေရာဒေသများတွင် စည်းကမ်းမဲ့ တံတွေး သို့မဟုတ် ကွမ်းတံတွေး မထွေးရဟု သတိပေးပြဋ္ဌာန်းပြီး ဖြစ်ပါတယ်။ ဥက္ကဋ္ဌကြီးခင်ဗျား။ နေပြည်တော်စည်ပင်သာယာရေးဥပဒေ ပုဒ်မ ၂၄ အရ မည်သူမဆို ဤဥပဒေအရ ကော်မတီက ထုတ်ပြန်သည့်နည်းဥပဒေတစ်ရပ်ရပ်ကို ဖောက်ဖျက်ကျူးလွန်ကြောင်းသို့မဟုတ် လိုက်နာရန်ပျက်ကွက်ကြောင်း ပြစ်မှုထင်ရှားစီရင်ခြင်းခံရလျှင် ထိုသူကို တစ်နှစ်ထက်မပို သော ထောင်ဒဏ်ဖြစ်စေ၊ ကျပ်နှစ်သိန်းထက်မပိုသော ငွေဒဏ်ဖြစ်စေ၊ ဒဏ်နှစ်ရပ်လုံးဖြစ်စေ ချမှတ် ရမည်ဟု ပြဋ္ဌာန်းထားရှိပါတယ်။ နည်းဥပဒေပုဒ်မ ၅၈ အရ ကွမ်းတံတွေး မထွေးရန် သတိပေး တားမြစ်ချက်ကို လိုက်နာဆောင်ရွက်ခြင်း မရှိသူများသည် အထက်ဖော်ပြပါ ပုဒ်မ ၂၄ အရ ထိရောက်စွာ အရေးယူခြင်းခံရမည်ဖြစ်ပါတယ်။ သို့ဖြစ်ပါ၍ ရန်ကုန်တိုင်းဒေသကြီး၊ ဒဂုံမြို့သစ် အရှေ့ပိုင်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးမြင့်သူ၏ ကြယ်ပွင့်ပြမေးခွန်းအပေါ် စည်ပင်သာယာရေးကော်မတီအနေဖြင့် ပတ်ဝန်းကျင်ထိန်းသိမ်းရေးနှင့် သန့်ရှင်းရေးဆိုင်ရာ နည်းဥပဒေ ၃၂ နှင့် ၅၈ တို့ကို ပြဋ္ဌာန်းထားရှိပြီး လိုက်နာဆောင်ရွက် ခြင်းမရှိသူများအား နေပြည်တော် စည်ပင်သာယာရေး ဥပဒေ ပုဒ်မ ၂၄ အရ အရေးယူဆောင်ရွက်သွားမည် ဖြစ်ပါကြောင်း ရှေးဦးစွာ ဥပဒေစည်းမျဉ်းစည်းကမ်းများကို လိုက်နာစေရန် အများပြည်သူမှ အသိစိတ်ဓာတ်ဖြင့် ပါဝင်ဆောင်ရွက်လာစေရန် သတိပေးခြင်း၊အသိပေးခြင်း၊ ကြပ်မတ်စစ်ဆေးဆောင်ရွက်ခြင်း၊ ဥပဒေကို သိရှိ လေးစားလိုက်နာစေရေး၊ ပညာပေးရေးလုပ်ငန်းများကို သတိပေးနှိုးဆော်၍ ပညာပေးကာလ သတ် မှတ်ဆောင်ရွက်သွားမည်ဖြစ်ပြီး သတ်မှတ်ကာလ ပြီးဆုံးပါက စည်းကမ်းမဲ့ ကွမ်းတံတွေးထွေးသူများကို ဥပဒေအရ အရေးယူဆောင်ရွက်သွားမည် ဖြစ်ပါကြောင်းနှင့် ရန်ကုန်မြို့တော်စည်ပင်သာယာရေး ကော်မတီ၊ မန္တလေးမြို့တော်စည်ပင်သာယာရေး ကော်မတီများမှလည်း အလားတူအမိန့်များ ထုတ်ပြန် ကြီးကြပ်ဆောင်ရွက်လျက်ရှိပါတယ်။ ထို့အပြင် ပြည်နယ်နှင့်တိုင်းဒေသကြီး အစိုးရအဖွဲ့များမှလည်း စည်ပင်သာယာရေးဥပဒေ ပြန်လည်ရေးဆွဲရာတွင် ထည့်သွင်းကြပ်မတ်လျက်ရှိပါကြောင်း ဖြေကြား ဆွေးနွေးရင်း နိဂုံးချုပ်အပ်ပါတယ်ခင်ဗျား။ အားလုံးကို အထူးကျေးဇူးတင်ပါတယ်။(ဩဘာသံများ)</speech>
</Q-A>
<Q-A>
<title>နိုင်ငံတော်ဖွဲ့စည်းပုံအခြေခံဥပဒေအခန်း(၁)တွင် ဆောင်ရွက်ရမည့်လုပ်ငန်းစဉ်များနှင့် မသန်စွမ်းအခန်း ကဏ္ဍမြင့်မားရေးတို့နှင့်စပ်လျဉ်းသည့်မေးခွန်း</title>
<speech type="speaker">ရန်ကင်းမဲဆန္ဒနယ်မှ ဦးသာဝင်းမေးမြန်းဖို့ ဖြစ်ပါတယ်</speech>
<speech><mp id="382">ဦးသာဝင်း(ရန်ကင်းမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ဖိတ်ကြားထားတဲ့ဧည့်သည်တော်များအားလုံး မင်္ဂလာအပေါင်း နှင့် ပြည့်စုံကြပါစေကြောင်း ဆန္ဒပြုနှုတ်ခွန်းဆက်သအပ်ပါတယ်။ ကျွန်တော်ကတော့ ရန်ကုန်တိုင်း ဒေသကြီး၊ ရန်ကင်းမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးသာဝင်းဖြစ်ပါတယ်။ ကျွန်တော် မေးမြန်းလိုတဲ့မေးခွန်းကတော့ နိုင်ငံတော်ဖွဲ့စည်းပုံအခြေခံဥပဒေအခန်း(၁) နိုင်ငံတော် အခြေခံမူများအခန်း ပုဒ်မ ၃၂ မှာပါရှိတဲ့ နိုင်ငံတော်သည် မိခင်နှင့် ကလေးသူငယ်များ၊ မိဘမဲ့ ကလေးများ၊ ကျဆုံးသောတပ်မတော်သားများ၏ကလေးများ၊ အိုမင်းမစွမ်းသူများ၊ မသန်စွမ်းသူများအား ကြည့်ရှု စောင့်ရှောက်ရမည်ဟူသောလုပ်ငန်းစဉ်အား ပြည်ထောင်စုအစိုးရအဖွဲ့မှ မည်ကဲ့သို့ဆောင်ရွက်လျက် ရှိသည်ကိုသိရှိလိုတဲ့မေးခွန်းဖြစ်ပါတယ်။ အဆိုပါလုပ်ငန်းစဉ်မှာ မသန်စွမ်းသူများ၏ အခွင့်အရေး တန်းတူညီမျှရေးနှင့် ဘဝအရည်အသွေးမြင့်မားရေးအတွက် မြှင့်တင်ဆောင်ရွက်ပေးရန် လိုအပ်လျက် ရှိတာကိုတွေ့ရပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ သို့ဖြစ်ပါ၍ အဆိုပါပုဒ်မ ၃၂ မှာပါ ရှိတဲ့ဆောင်ရွက်ရမည့်လုပ်ငန်းများကို ပြည်ထောင်စုအစိုးရအဖွဲ့အနေဖြင့် (၁) မူဝါဒမည်ကဲ့သို့ ချမှတ်ဆောင်ရွက်လျက်ရှိသည်ကိုလည်းကောင်း၊ (၂) မသန်စွမ်းသူများအခန်းကဏ္ဍ မြင့်မားရေးအတွက် မည်ကဲ့သို့တိုးမြှင့်ဆောင်ရွက်လျက်ရှိသည်ကိုလည်းကောင်း၊ (၃) မသန်စွမ်း ကလေးငယ်များ ပညာ သင်ကြားရေးအတွက် မည်ကဲ့သို့ တိုးမြှင့်ဆောင်ရွက်လျက်ရှိသည်ကိုလည်းကောင်း၊ (၄) မသန်စွမ်း ကလေးငယ်များပညာသင်ကြားရန်အခြေခံပညာမူလတန်း၊ အလယ်တန်း၊ အထက်တန်းကျောင်းများ ဖွင့်လှစ်ထားရှိမှုအခြေအနေကိုလည်းကောင်း ဖြေကြားပေးနိုင်ပါရန် လေးစားစွာမေးမြန်းတင်ပြအပ်ပါ တယ်ခင်ဗျား။ ကျေးဇူးတင်ပါတယ်။(ဩဘာသံများ)</speech>
<speech type="speaker">သက်ဆိုင်ရာပြည်ထောင်စုအစိုးရအဖွဲ့ တာဝန်ရှိသူမှပြန်လည်ဆွေးနွေးဖို့ဖြစ်ပါ တယ်</speech>
<speech>ဦးဘုန်းဆွေ(ဒုတိယဝန်ကြီး၊ လူမှုဝန်ထမ်းကယ်ဆယ်ရေးနှင့် ပြန်လည်နေရာချထားရေးဝန်ကြီး ဌာန)။ ။လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ ခင်ဗျား။ ကျွန်တော်ကတော့ လူမှုဝန်ထမ်းကယ်ဆယ်ရေးနှင့် ပြန်လည်နေရာချထားရေးဝန်ကြီးဌာန ဒုတိယဝန်ကြီး ဦးဘုန်းဆွေဖြစ်ပါတယ်။ ရန်ကုန်တိုင်းဒေသကြီး၊ ရန်ကင်းမဲဆန္ဒနယ် ပြည်သူ့ လွှတ်တော်ကိုယ်စားလှယ် ဦးသာဝင်း မေးမြန်းသည့် နိုင်ငံတော်ဖွဲ့စည်းပုံအခြေခံဥပဒေအခန်း(၁) နိုင်ငံတော်အခြေခံမူများအခန်း ပုဒ်မ ၃၂ မှာပါရှိသည့် နိုင်ငံတော်သည် မိခင်နှင့်ကလေးသူငယ်များ၊ မိဘမဲ့ကလေးများ၊ ကျဆုံးသောတပ်မတော်သားများ၏ ကလေးများ၊ အိုမင်းမစွမ်းသူများ၊ မသန်စွမ်းသူများ ကြည့်ရှုစောင့်ရှောက်ရမည်ဟူသော လုပ်ငန်းစဉ်ကို နိုင်ငံတော်အစိုးရမှ မည်သို့ဆောင်ရွက်လျက်ရှိသည်ကို သိလိုသည့်ကိစ္စနှင့်စပ်လျဉ်းသည့် မေးမြန်းချက်အား ပြန်လည်ဖြေကြား သွားမှာဖြစ်ပါတယ်။ ဥက္ကဋ္ဌကြီးခင်ဗျား။ လူမှုဝန်ထမ်းကယ်ဆယ်ရေးနှင့် ပြန်လည်နေရာချထားရေး ဝန်ကြီးဌာနလက်အောက်ရှိ လူမှုဝန်ထမ်းဦးစီးဌာနသည် မိခင်နှင့် အမျိုးသမီးများဖွံ့ဖြိုးတိုးတက်ရေး လုပ်ငန်းတွင် ကြိုတင်ကာကွယ်ရေးလုပ်ငန်းအဖြစ် မြန်မာနိုင်ငံအမျိုးသမီးရေးရာအဖွဲ့ချုပ်၊ မြန်မာနိုင်ငံ မိခင်နှင့် ကလေးစောင့်ရှောက်ရေးအသင်းတို့နှင့်ပူးပေါင်းပြီး အသက်မွေးဝမ်းကျောင်းဆိုင်ရာ သင်တန်းများဖွင့်လှစ်ပေးခြင်း၊ ကျား၊မတန်းတူညီမျှမှုရှိရေးဆိုင်ရာအသိပညာပေးခြင်း၊ မျိုးဆက်ပြန့်ပွား ကျန်းမာရေးနှင့် HIV, AIDS အသိပညာပေးလုပ်ငန်းများဆောင်ရွက်ပေးလျက်ရှိပါတယ်။ ကာကွယ် စောင့်ရှောက်ရန်လိုအပ်သောအမျိုးသမီးများအတွက် အမျိုးသမီးများဖွံ့ဖြိုးတိုးတက်ရေးဌာန ၂ ခု၊ အမျိုးသမီးအသက်မွေးအတတ်ပညာသင်ကျောင်း ၄ ကျောင်း၊ အမျိုးသမီးများပြုစုစောင့်ရှောက်ရေး ဌာန ၂ ခု၊ အိမ်တွင်းမှုသက်မွေးလုပ်ငန်းပညာသင်ကျောင်း ၈ ကျောင်း၊ လူကုန်ကူးခံရသူများအား ယာယီလက်ခံစောင့်ရှောက်ရေးဂေဟာ ၁ ခုတို့ကိုဖွင့်လှစ်ပြီး ကုလသမဂ္ဂအဖွဲ့အစည်းများ၊ ပြည်တွင်း ပြည်ပ အစိုးရမဟုတ်သောအဖွဲ့အစည်းများနှင့်ပူပေါင်းပြီး ပြုစုစောင့်ရှောက်ပေးလျက်ရှိပါတယ်။ ကလေးသူငယ်များကာကွယ်စောင့်ရှောက်ရေးလုပ်ငန်းများတွင် မိမဲ့ဖမဲ့၊ မိဘမဲ့ကလေးများ၊ အကြောင်းအမျိုးမျိုးကြောင့် လူမှုရေးချို့တဲ့သောကလေးများကို နိုင်ငံတော်မှကာကွယ်စောင့်ရှောက် ရန်လိုအပ်သောကလေးများအဖြစ်သတ်မှတ်ပြီး ကလေးပြုစုရေးဌာန ၅ ခုဖွင့်လှစ်ကာ ကလေးများ၏ ကာယ၊ ဉာဏ၊ စာရိတ္တဘက်စုံဖွံ့ဖြိုးတိုးတက်မှုရရှိစေရေးအတွက် ပြုစုပျိုးထောင်ပေးလျက်ရှိပါတယ်။ ဒါ့အပြင် မိဘမဲ့ကလေးများအား ပုံမှန်မိသားစုဘဝရရှိခံစားနိုင်ရေးအတွက် တည်ဆဲကိတ္တိမမွေးစားရေး အက်ဥပဒေ မွေးစားခွင့်လည်းပေးလျက်ရှိပါတယ်။ ကာကွယ်စောင့်ရှောက်မှုလိုအပ်သော အသက် ၁၈ နှစ်အောက်ကလေးများနှင့် ကလေးသူငယ်များကြိုတင်ကာကွယ်ရေး၊ ကာကွယ်စောင့်ရှောက်ရေး၊ ပြန်လည်နေရာချထားရေး လုပ်ငန်းများကို မူဝါဒများချမှတ်ဆောင်ရွက်လျက်ရှိပြီး လူမှုဝန်ထမ်းဦးစီး ဌာနမှဖွင့်လှစ်သော လူငယ်သင်တန်းကျောင်း ရ ကျောင်း၊ အမျိုးသမီးကလေးများသင်တန်းကျောင်း ၃ ကျောင်းတွင် ကလေးများ၏စားဝတ်နေရေး၊ ပညာရေး၊ အကျင့်စာရိတ္တဖွံ့ဖြိုးတိုးတက်ရေး၊ အသက်မွေးဝမ်းကျောင်း ပညာသင်ကြားရေး၊ အလုပ်အကိုင်နေရာချထားရေးတို့ကို ဆောင်ရွက်ပေး လျက်ရှိပါတယ်။ ကိုယ့်အားကိုယ်ကိုးမူကြိုကျောင်းများ၊ စေတနာမူကြိုကျောင်းများ၊ လူငယ်ရိပ်သာများ၊ လူငယ်ဖွံ့ဖြိုးရေးပရဟိတ ဂေဟာများကိုလည်း နည်းပညာနှင့် ငွေကြေးထောင်ပံ့ပေးလျက်ရှိသည့် အပြင် ရပ်ရွာအတွင်းကာကွယ် စောင့်ရှောက်ရန်လိုအပ်သော ကလေးသူငယ်များနှင့် မိသားစုများ အတွက် အသက်မွေးဝမ်းကျောင်း ပညာသင်ကြားပေးခြင်း၊ ဝင်ငွေတိုးလုပ်ငန်းများအားဆောင်ရွက်ပေးခြင်းများကို ကုလသမဂ္ဂအဖွဲ့စည်းများ၊ ပြည်တွင်းပြည်ပအစိုးရမဟုတ်သောအဖွဲ့အစည်းများနှင့် ပူးပေါင်းဆောင်ရွက်ပေးလျက်ရှိပါတယ်။ ဥက္ကဋ္ဌကြီးခင်ဗျား။ သက်ကြီးရွယ်အိုစောင့်ရှောက်ရေးလုပ်ငန်းအနေဖြင့် ဘိုးဘွားရိပ်သာ ၆၅ ခုတည်ထောင်လျက်ရှိပြီး ဘိုးဘွားရိပ်သာများကိုအဆင့်မြှင့်တင်ပေးခြင်း၊ ထောက်ပံ့ပေးခြင်းများအပြင် ပြည်တွင်းလူမှုအဖွဲ့အစည်းများနှင့်ပူးပေါင်း၍ အိမ်တိုင်ရာရောက်သက်ကြီးရွယ်အိုစောင့်ရှောက်ရေး လုပ်ငန်းများကို ဆောင်ရွက်ပေးလျက်ရှိပါတယ်။ ထို့အပြင် သက်ကြီးရွယ်အိုဆိုင်ရာ ကျေးလက်ဒေသ ဖွံ့ဖြိုးတိုးတက်ရေးနှင့် သက်ကြီးသူချင်းကူညီစောင့်ရှောက်မှုလုပ်ငန်းများကိုလည်း ဆောင်ရွက်ပေး လျက်ရှိပါတယ်။ မသန်စွမ်းသူများဘဝဖွံ့ဖြိုးတိုးတက်ရေးအတွက် မသန်စွမ်းသူများ၏အခွင့်အရေး များအားကာကွယ်ပေးရန် မသန်စွမ်းသူများဖြစ်မှုကြောင့် ခွဲခြားဆက်ဆံမှုလျော့နည်းပပျောက်စေရန် မသန်စွမ်းသူများ၏ဂုဏ်သိက္ခာ၊ စွမ်းရည်နှင့် စွမ်းဆောင်ရည်များကိုမြှင့်တင်ပေးရန်၊ နိုင်ငံတော်၏ ဖွံ့ဖြိုးတိုးတက်ရေးလုပ်ငန်းစဉ်များတွင် မသန်စွမ်းသူများအပြည့်အဝပါဝင်ခွင့်ရရှိစေရန်၊ မသန်စွမ်းသူ များ၏ လူနေမှုဘဝဖွံ့ဖြိုးတိုးတက်လာစေရန်ဆိုသည့် မူဝါဒများချမှတ်ဆောင်ရွက်လျက်ရှိပါတယ်။ မသန်စွမ်းသူများအခန်းကဏ္ဍမြင့်မားရေးအတွက် သင်တန်းကျောင်းအခြေပြု၊ ရပ်ရွာအခြေပြု လုပ်ငန်းစဉ် ၂ ရပ်ဆောင်ရွက်လျက်ရှိပြီး သင်တန်းကျောင်းအခြေပြုအဖြစ် လူမှုဝန်ထမ်းဦးစီးဌာန သည် မသန်စွမ်းကျောင်း ၆ ကျောင်းဖွင့်လှစ်ထားရှိပြီး လူမှုရေးအဖွဲ့အစည်းများနှင့် ပုဂ္ဂလိများ မှတည်ထောင် ဖွင့်လှစ်ထားသော မသန်စွမ်းကျောင်း ၁၆ ကျောင်းကိုလည်း နည်းပညာနှင့် ပံ့ပိုးမှုများဆောင်ရွက်ပေးလျက်ရှိပါတယ်။ ထို့အပြင် ကျေးရွာအခြေပြု လုပ်ငန်းစဉ်များဖြစ်သည့် ပညာရေး၊ ကျန်းမာရေး၊ ဝင်ငွေရရှိရေးနှင့် အသက်မွေးဝမ်းကျောင်းပညာသင်ကြားရေး၊ အတားအဆီးကင်းသော ပတ်ဝန်းကျင်ဖန်တီးရေးတို့ကိုလည်း ပြည်တွင်းပြည်ပအစိုးရမဟုတ်သော အဖွဲ့အစည်းများနှင့် ပူးပေါင်းအကောင်အထည် ဖော်ဆောင်ရွက်လျက်ရှိပါတယ်။ ရပ်ရွာအခြေပြု လုပ်ငန်းစဉ်အဖြစ် ၂၀၁၁၂၀၁၂ ဘဏ္ဍာရေးနှစ် အတွင်းမြို့နယ်ပေါင်း ၅၂ မြို့နယ်ရှိ ရပ်ကွက်ကျေးရွာများတွင် ဆောင်ရွက် ပေးနေပါတယ်။ မြန်မာနိုင်ငံသည် ကုလသမဂ္ဂမသန်စွမ်းသူများ၏ အခွင့်အရေးဆိုင်ရာ သဘောတူ စာချုပ်ကို ၂၀၁၁ ခုနှစ်၊ ဒီဇင်ဘာလ ရ ရက်နေ့မှာ ပါဝင်လက်မှတ်ရေးထိုးခဲ့ပြီး အမျိုးသားအဆင့် မသန်စွမ်းသူများဆိုင်ရာ လုပ်ငန်းစီမံချက် ၂၀၁၀-၂၀၁၂ ကို ရေးဆွဲအကောင်အထည်ဖော် ဆောင်ရွက် လျက်ရှိပါတယ်။ ထို့အပြင် မသန်စွမ်းသူများ၏ အခွင့်အရေးများဥပဒေကို ရေးဆွဲလျက်ရှိပြီး ဥပဒေ ပြဋ္ဌာန်းပြီးပါက မသန်စွမ်းသူများအတွက် တန်းတူအခွင့်အရေးများ၊ ခွဲခြားဆက်ဆံမှုများ၊ အလုပ်အကိုင်အခွင့်အလမ်းများနှင့် လူမှုရေးအခွင့်အလမ်းများ ပိုမိုရရှိလာမှာဖြစ်ပါတယ်။ မသန်စွမ်းသူကလေးများ ပညာသင်ကြားရေးအတွက် လူမှုဝန်ထမ်းဦးစီးဌာနသည် မျက်မမြင်ကျောင်း ၂ ကျောင်း၊ နားမကြား သော ကလေးသူငယ်များကျောင်း ၁ ကျောင်းနှင့် ဉာဏ်ရည်ဆိုင်ရာမသန်စွမ်းသူ ကလေးများအတွက်ကျောင်း ၁ ကျောင်းဖွင့်လှစ်ပြီး သူငယ်တန်းမှ စတုတ္ထတန်းအထိ ပညာသင်ကြားပေးလျက်ရှိပါတယ်။ အလယ်တန်း၊ အထက်တန်း၊ တက္ကသိုလ်၊ ကောလိပ်များတွင် ဆက်လက်သင်ကြားနိုင်ရေးအတွက် လူမှုဝန်ထမ်းကယ်ဆယ်ရေးနှင့် ပြန်လည်နေရာချထားရေးဝန်ကြီးဌာနအနေဖြင့် သီးခြားပညာသင် ကျောင်းများ ဖွင့်လှစ်ထားရှိခြင်းမရှိကြောင်းနှင့် အခြားဝန်ကြီးဌာနများမှဖွင့်လှစ်ထားတဲ့ အခြေခံပညာ ကျောင်းနှင့် တက္ကသိုလ်ကျောင်းများတွင် သင်ယူနိုင်ရေး စီစဉ်ဆောင်ရွက်ပေးလျက်ရှိပါတယ်။ ဥက္ကဋ္ဌကြီးခင်ဗျား။ ဖွဲ့စည်းပုံအခြေခံဥပဒေပုဒ်မ ၃၃၄ အရ မသန်မစွမ်းဖြစ်သွားသော တပ်မတော်သား များနှင့် သေဆုံးသော သို့မဟုတ် ကျဆုံးသော တပ်မတော်သားများ၏ မိသားစုများအား ထောက်ပံ့စောင့်ရှောက်ရေးဥပဒေကို ၃၀-၃-၂၀၁၂ ရက်နေ့တွင် ပြည်ထောင်စုလွှတ်တော်ဥပဒေအမှတ်(၈) ဖြင့် ပြဋ္ဌာန်းခဲ့ပြီး နည်းဥဒေပြဋ္ဌာန်းနိုင်ရေးဆောင်ရွက်လျက်ရှိပါတယ်။ စစ်မှုထမ်းချိန်တွင်စစ်မှုထမ်းဆောင် ခြင်းနှင့် အကျုံးဝင်သည့်အကြောင်းတစ်ခုခုကြောင့် ကိုယ်စိတ်အင်္ဂါ အစိတ်အပိုင်းတစ်ခုခု ချို့ယွင်း သွားသော သို့မဟုတ် စစ်မှုထမ်းဆောင်ခြင်းကြောင့် ပိုမိုဆိုးရွားလာသည့်အကြောင်းပြ၍ရသည့် မသန်စွမ်းအဖြစ် ဆေးခုံရုံးအဖွဲ့မှစစ်ဆေး၍ မသန်စွမ်းရာခိုင်နှုန်း ၆၀ နှင့်အထက် သတ်မှတ်ခံရသူ သို့မဟုတ် သေဆုံးသူ သို့မဟုတ် ကျဆုံးသူတစ်ဦးသည် တပ်မတော်မှာ ကျေနပ်လောက်အောင် တာဝန်ထမ်းဆောင်ခဲ့လျှင် မှတ်တမ်းဝင် အမွေခံ ဇနီး သို့မဟုတ် ခင်ပွန်း သို့မဟုတ် သားသမီးသည် ထောက်ပံ့စောင့်ရှောက်မှုအား နိုင်ငံတော်မှ စီစဉ်ပေးသောနေရာရှိခြံမြေနှင့် နေထိုင်ရန်အိမ် သို့မဟုတ် တိုက်ခန်းကိုခံစားခွင့်ရှိပါတယ်။ သေဆုံး၊ ကျဆုံးသောတပ်မတော်သားများနှင့် စပ်လျဉ်း၍ ကျန်ရှိသော မိသားစုများ၏အငြိမ်းစားလစာ၊ သေဆုံးမှု ဆုကြေး၊ ကလေးစရိတ်၊ ဂရုဏာကြေး၊ ဆေးကုသခွင့်နှင့် ဘုတ်အဖွဲ့ဖြင့် ပညာသင်ကြားထောက်ပံ့ပေးမှုများ ပေးအပ်လျက်ရှိပါတယ်။ လက်ရှိတွင် ကျဆုံးသော တပ်မတော်သားများ၏ ကလေးများအတွက် အသက် ၁၈ နှစ် မပြည့်မီအထိ ကလေးစရိတ် ခံစားခွင့်ရှိပါတယ်။ အသက် ၁၈ နှစ်ပြည့်သည့်အခါ သို့မဟုတ် အိမ်ထောင်ပြု သည့်အခါ ကလေး စရိတ်ပေးခြင်းမှ ရပ်စဲပါတယ်။ အသက် ၁၈ နှစ်ကျော်လွန် သောကလေးသည် အသက် ၂၅ နှစ် မကျော်လွန်သောအချိန်ကာလအထိ အချိန်ပြည့်ပညာသင်ကြားနေလျှင် သို့မဟုတ် အသက် ၁၈ နှစ် မပြည့်မီ စိတ်ချွတ်ယွင်းခြင်းကြောင့်သော်လည်းကောင်း၊ မိမိကိုယ်တိုင် အသက်မွေးဝမ်းကျောင်းမှု မစွမ်းဆောင်နိုင်ပါက ကလေးစရိတ်အားထုတ်ပေးနိုင်ပါတယ်။ သေဆုံး သို့မဟုတ် ကျဆုံးသော တပ်မတော်သားများ၏ မိသားစုများထောက်ပံ့စောင့်ရှောက်ရေးဥပဒေအမှတ်(၈)အရ အရာရှိကလေး ၁ ဦးတစ်လလျှင်နောက်ဆုံးထုတ်မူရင်းလစာ၏ ၅ ရာခိုင်နှုန်း၊ စစ်သည်၏ကလေး ၁ ဦးတစ်လလျှင် နောက်ဆုံးထုတ်မူရင်းလစာ၏ ၈ ရာခိုင်နှုန်းတိုးမြှင့်ခံစားခွင့်ပြုရန် ပြည်ထောင်စုအစိုးရအဖွဲ့သို့ တင်ပြ ထားဆဲဖြစ်ပါတယ်။ အလားတူအသက် ၄ နှစ်ပြည့်ပြီး နိုင်ငံတော်ကအသိအမှတ်ပြု သည့် ကျောင်းတွင် နေသည့်နေ့မှစ၍ ၂၅ နှစ်အထိပညာသင်စရိတ်ခံစားခွင့်ရှိပြီး အိမ်ထောင်ပြု သည့်အခါ သို့မဟုတ် ကျောင်းမနေဘဲ ကျောင်းထွက်သည့်အခါ သို့မဟုတ် အသက် ၂၅ နှစ်ပြည့်သည့်အခါ ပညာသင်စရိတ် ရပ်စဲပါတယ်။ ထို့အပြင် ၁၈ နှစ်အောက်သားသမီးများနှင့် ၁၈ နှစ်အထက်ဖြစ်သော်လည်း ပညာသင်ဆဲသားသမီးများအတွက် တပ်မတော်စစ်ဆေးရုံများတွင် အခမဲ့ဆေးကုသခွင့်ရှိပါကြောင်း ရှင်းလင်းဖြေကြားအပ်ပါတယ်။ ကျေးဇူးတင်ပါတယ်။(ဩဘာသံများ)</speech>
</Q-A>
</section>
<section value="Bill">
<bill>
<title>အမျိုးသားလွှတ်တော်မှ အတည်ပြုချက်ဖြင့် ပေးပို့သော လာဘ်ပေးလာဘ်ယူမှု ပပျောက်ရေး ဥပဒေကြမ်းနှင့်စပ်လျဉ်း၍ ပသလတဥပဒေကြမ်းကော်မတီ၏ အစီရင်ခံစာကို ဥပဒေကြမ်းကော်မတီဥက္ကဋ္ဌ သို့မဟုတ် ဥက္ကဋ္ဌက တာဝန်ပေးအပ်သူက ဖတ်ကြားရှင်းလင်းခြင်း</title>
<speech type="speaker">အစီအစဉ် ၆ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ အမျိုးသား လွှတ်တော်မှာ စတင်တင်သွင်းပြီး အတည်ပြုချက်ဖြင့် ပေးပို့ခဲ့တဲ့ လာဘ်ပေးလာဘ်ယူမှုပပျောက်ရေး ဥပဒေကြမ်းကို လက်ခံရရှိကြောင်း ၁၀-၈-၂၀၁၂ ရက်နေ့မှာ လွှတ်တော်သို့ တင်ပြခဲ့ပြီး ကိုယ်စားလှယ် များထံ ဥပဒေကြမ်းမိတ္တူများကိုလည်း တစ်ပါတည်း ဖြန့်ဝေပေးထားပြီး ဖြစ်ပါတယ်။ ဒီဥပဒေကြမ်းနှင့် စပ်လျဉ်းပြီး အစီရင်ခံစာတင်သွင်းရန် ဥပဒေကြမ်းကော်မတီအား ဖိတ်ခေါ်ပါတယ်</speech>
<speech><mp id="315">ဦးသိန်းထွန်းဦး(အဖွဲ့ဝင်၊ ဥပဒေကြမ်းကော်မတီ)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့ လွှတ်တော်ကိုယ်စားလှယ်များခင်ဗျား။ ကျွန်တော်ကတော့ မန္တလေးတိုင်း ဒေသကြီး၊ အမရပူရမဲဆန္ဒနယ်မှ ပြည်သူ့လွှတ်တော်ကိုယ်စားလှယ်၊ ဥပဒေကြမ်းကော်မတီဝင် ဦးသိန်းထွန်းဦး ဖြစ်ပါတယ်။ ကျွန်တော့်အနေနဲ့ လာဘ်ပေးလာဘ်ယူမှု ပပျောက်ရေးဥပဒေကြမ်းအား ဥပဒေကြမ်းကော်မတီက လေ့လာစိစစ် တွေ့ရှိချက် အစီရင်ခံစာကို ဥပဒေကြမ်းကော်မတီဥက္ကဋ္ဌရဲ့ တာဝန်ပေးချက်အရ ကော်မတီရဲ့ ကိုယ်စား ဖတ်ကြားတင်ပြသွားမှာ ဖြစ်ပါတယ်။ ၁။ အမျိုးသားလွှတ်တော် ဘဏ္ဍာရေးနှင့် ဥပဒေရေးရာ ကော်မရှင်ဥက္ကဋ္ဌက ပေးပို့လာသော လာဘ်ပေးလာဘ်ယူမှုပပျောက်ရေးဥပဒေကြမ်းကို အမျိုးသားလွှတ်တော်၌ စတင်ဆွေးနွေးခဲ့ပြီး ပြင်ဆင်ချက်များဖြင့် အတည်ပြု ကာ ပြည်သူ့လွှတ်တော်၌ဆွေးနွေးနိုင်ရန် အထက်ရည်ညွှန်း ၁ ပါ စာ ဖြင့်ပေးပို့လာ ပါသည်။ ။၂။ ပြည်သူ့လွှတ်တော် ဥပဒေကြမ်းကော်မတီသည် အထက်ရည်ညွှန်း ၂ ပါစာဖြင့် ပေးပို့လာသော လာဘ်ပေး လာဘ်ယူမှုပပျောက်ရေး ဥပဒေကြမ်းကို လေ့လာစိစစ်နိုင်ရန် ၁၇-၈-၂၀၁၂ နှင့် ၁၉-၈-၂၀၁၂ ရက်နေ့များတွင် ကော်မတီအစည်းအဝေးများကျင်းပပြုလုပ်ကာ စိစစ်ခဲ့ကြပါသည်။ ။၃။ လာဘ်ပေး လာဘ်ယူမှုပပျောက်ရေးဥပဒေကြမ်းတွင် အခန်း ၁၁ ခန်းနှင့် ပုဒ်မပေါင်း ၇၂ ခု ပါရှိပါသည်။ ၄။ ယင်းဥပဒေကြမ်းကို ပြည်သူ့လွှတ်တော်မှ တာဝန်ပေးအပ်ထားသော အချက် ၁၂ ချက်နှင့် အညီ ပုဒ်မတစ်ခုချင်းအလိုက် လေ့လာစိစစ်ခဲ့ကြရာ စိစစ်တွေ့ရှိချက်များမှာ အောက်ပါအတိုင်း ဖြစ်ပါသည်(၁) လာဘ်ပေးလာဘ်ယူမှုဟူသော စကားရပ်အစား အဂတိတရားလေးပါးနှင့် မလွတ်ကင်းသော လုပ်ငန်းဆောင်ရွက်ချက်များပါ အကျုံးဝင်စေပြီး အဓိပ္ပာယ်ပိုမိုလေးနက်စေရန် ဤဥပဒေကြမ်း၏ အမည်ကို အဂတိလိုက်စားမှုတားမြစ်ရေး ဥပဒေဟု ပြင်ဆင်သင့်ပါသည်။ (၂) ထိုသို့ ဥပဒေကြမ်း၏အမည်ကို ပြင်ဆင်လိုက်သဖြင့် ဥပဒေကြမ်းတစ်ရပ်လုံးတွင် ပါဝင်သော လာဘ်ပေးလာဘ်ယူမှု ဆိုသည့်စကားရပ်အစား အဂတိလိုက်စားမှုဟု အသီးသီးအစားထိုး ပြင်ဆင်ပါသည်။ (၃) အမျိုးသားလွှတ်တော်၏ ပြင်ဆင်ချက်များနှင့် အတည်ပြုခဲ့သည့် ပုဒ်မ ၂ ပုဒ်မခွဲ (ဋ)၊ (ဌ)၊ ပုဒ်မ ၃ ပုဒ်မခွဲ (ဃ)၊ ပုဒ်မ ရ ပုဒ်မခွဲ (က)၊ ပုဒ်မ ၂၈၊ ပုဒ်မ ၅၉၊ ပုဒ်မ ၆၀နှင့် ၆၁ တို့ အနက်မှ ပုဒ်မ ၂ ပုဒ်မခွဲ (က) (ဂ)၊ ပုဒ်မ ရ ပုဒ်မခွဲ (ခ) မှ အပ ကျန်ပုဒ်မများကိုအမျိုးသားလွှတ်တော်၏အတည်ပြုချက်အတိုင်း သဘောတူပါသည်။ (၄) အမျိုးသားလွှတ်တော်၏ ပြင်ဆင်အတည်ပြုချက် ပုဒ်မ ၂ ပုဒ်မခွဲ (က)မှ သို့မဟုတ်ထိုသို့ပြုလုပ်ခြင်းမှ ရှောင်ကြဉ်ရန်သော်လည်းကောင်း စကားရပ်ို ပယ်ဖျက်ပြီး အမျိုးသားလွှတ်တော်၏အတည်ပြုချက်ကို ပြင်ဆင်ချက်ဖြင့် သဘောတူပါသည်။ (၅) မူလပြဋ္ဌာန်းချက် ပုဒ်မ ၂ ပုဒ်မခွဲ(ဂ)သည် တင်ပြထားသော ပိုင်ဆိုင်မှုများမှာ ပြည့်စုံမှုရှိပါသဖြင့် မူလပြဋ္ဌာန်းချက်အတိုင်း ထားရှိသင့်ပါသည်။ (၆) မူလပြဋ္ဌာန်းချက် ပုဒ်မ ၂ ပုဒ်မခွဲ (ပ)ရှိ ဆောင်ရွက်ပေးသောသူ တစ်ဦးဦးကို ဆိုသည်ဟူသော စကားရပ်အစား အရေးအသားကျစ်လျစ်စေရန် ဆောင်ရွက်ပေးသောသူကို ဆိုသည်ဟုပြင်ဆင်ပါသည်။ (၇) မူလပြဋ္ဌာန်းချက် ပုဒ်မ ၂ ပုဒ်မခွဲ (ထ)အား ကော်မရှင်ရုံးဆိုသည်မှာ အဂတိလိုက်စားမှု တားမြစ်ရေးအတွက် ပြည်ထောင်စုအစိုးရအဖွဲ့က ဤဥပဒေအရ သတ်မှတ်ဖွဲ့စည်းပေးထားသောရုံးကိုဆိုသည်ဟု ဥပဒေရေးထုံးအရ ညီညွတ်မှုရှိစေရန် ပြင်ဆင်ပါသည်။ (၈) မူလပြဋ္ဌာန်းချက် ပုဒ်မ ၂ ပုဒ်မခွဲ(ခ) ပုဒ်မခွဲ(န) ပုဒ်မခွဲ(ပ)နှင့် ပုဒ်မ ၃၅ တို့ရှိ လာဘ်ပေးလာဘ်ယူမှုပပျောက်ရေဟူသော စကားရပ်အား မလိုအပ်ပါသဖြင့်ပယ်ဖျက်ခဲ့ပါသည်။ (၉) မူလပြဋ္ဌာန်းချက် ပုဒ်မ ၃ ပုဒ်မခွဲ (င)အား အရေးအသားကျစ်လျစ်စေရန်အတွက် အဂတိလိုက်စားမှု ကျူးလွန်သူများအား ထိရောက်စွာအရေးယူရန်ဟုပြင်ဆင်ပါသည်။ (၁၀) မူလပြဋ္ဌာန်းချက် အခန်း (၃) ခေါင်းစဉ်အား ဥပဒေရေးထုံးနှင့် ညီညွတ်စေရန်အတွက်ကော်မရှင်ဖွဲ့စည်းခြင်း၊ တာဝန်နှင့် လုပ်ပိုင်ခွင့်များဟုပြင်ဆင်ပါသည်။ (၁၁) မူလပြဋ္ဌာန်းချက် အခန်း (၃) ခေါင်းစဉ်အောက်ရှိ ခေါင်းစဉ်ခွဲအား ရှေ့နောက်ညီညွတ်မှုရှိစေရန် ကော်မရှင်ဖွဲ့စည်းခြင်းဟုပြင်ဆင်ပါသည်။ (၁၂) မူလပြဋ္ဌာန်းချက် ပုဒ်မ ရ ပုဒ်မခွဲ(ခ) မှ အမျိုးသားလွှတ်တော်၏ ပြင်ဆင်ချက် ဖြစ်သည့်ကော်မရှင်အသစ်တစ်ရပ်ဆိုသည့် စကားရပ်အစား ကော်မရှင်အဖွဲ့ အသစ်ဟု ပြင်ဆင်ပါသည်။ (၁၃) မူလပြဋ္ဌာန်းချက် ပုဒ်မ ၁၄ ရှိ တမင်ဟူသောစာသားသည် ဥပဒေရေးထုံးနှင့် မညီညွတ်သဖြင့်ပယ်ဖျက်ပြီး ရာထူးမှ ရပ်စဲနိုင်သည် စကားရပ်အစား တာဝန်မှရပ်စဲနိုင်သည်ဟု ပြင်ဆင်ခဲ့ပါသည်။ (၁၄) မူလပြဋ္ဌာန်းချက် ပုဒ်မ ၁၅ ပုဒ်မခွဲ (င)ရှိ သက်ဆိုင်ရာဆိုသည့် စကားရပ်အား မလိုအပ်ပါသဖြင့် ပယ်ဖျက်ပါသည်။ (၁၅) မူလပြဋ္ဌာန်းချက် ပုဒ်မ ၁၆ ပုဒ်မခွဲ (စ)ရှိ လုပ်ငန်းကော်မတီအဖွဲ့နှင့် စကားရပ်အစားလုပ်ငန်းကော်မတီလုပ်ငန်းအဖွဲ့နှင့်ဟု ရှေ့နောက်ညီညွတ်မှုရှိစေရန် ပြင်ဆင်ပါသည်။ (၁၆) မူလပြဋ္ဌာန်းချက် ပုဒ်မ ၂၀ ပုဒ်မခွဲ (ခ)ရှိ လိုအပ်သလိုစာသားသည် မလိုအပ်ပါသဖြင့်ပယ်ဖျက်ပါသည်။ (၁၇) မူလပြဋ္ဌာန်းချက် ပုဒ်မ ၂၉ ပုဒ်မခွဲ (က) ရှိ တရားစွဲဆိုအရေးယူရန် အကြောင်းပေါ်ပေါက်ကြောင်း ဆုံးဖြတ်သည့်ကိစ္စတွင် စကားရပ်အစား တရားစွဲဆို အရေးယူရန် ပေါ်ပေါက်ကြောင်း ဆုံးဖြတ်သည့်ကိစ္စတွင်ဟုပြင်ဆင်ပါသည်။ (၁၈) မူလပြဋ္ဌာန်းချက် ပုဒ်မ ၃၁ ပုဒ်မခွဲ(ဃ)ရှိ ပုဒ်မခွဲ(က)၊ (ခ)နှင့် (ဂ)တို့နှင့်ဟူသော စကားရပ်အား ဥပဒေရေးထုံးနှင့် ညီညွတ်စေရန် ပုဒ်မခွဲ(က)၊ (ခ)၊ (ဂ)တို့နှင့်ဟု ပြင်ဆင်ပါသည်။ (၁၉) မူလပြဋ္ဌာန်းချက် အခန်း(၆) ခေါင်းစဉ်အား ရှေ့နောက်ညီညွတ်မှုရှိစေရန်အတွက်ကော်မရှင်ရုံးဖွဲ့စည်းခြင်းဟု ပြင်ဆင်ပါသည်။ (၂၀) မူလပြဋ္ဌာန်းချက် ပုဒ်မ ၆၄ ပုဒ်မခွဲ(ခ)ရှိ တည်ဆဲဥပဒေနှင့်အညီ စကားရပ်အစားသက်ဆိုင်ရာလွှတ်တော်ဥက္ကဋ္ဌ၏ ဟူသောစကားရပ်ဖြင့် ပြင်ဆင်ဖြည့်စွက်ပါသည်။ (၂၁) မူလပြဋ္ဌာန်းချက် ပုဒ်မ ၇၁ အား ထုတ်ပြန်ထားသော ဥပဒေများနှင့်ညီညွတ်မှုရှိစေရန် အတွက် လိုအပ်သော နည်းဥပဒေများ၊ စည်းမျဉ်းများ၊ စည်းကမ်းများ၊ လုပ်ထုံးလုပ်နည်း များ၊ အမိန့်ကြော်ငြာစာ၊ အမိန့်နှင့် ညွှန်ကြားချက်များကို ထုတ်ပြန်နိုင်သည်ဟု ပြင်ဆင်ပါသည်။ (၂၂) မူလပြဋ္ဌာန်းချက် ပုဒ်မ ၉ ပုဒ်မခွဲ (ဇ)၊ ပုဒ်မ ၁၆ ပုဒ်မခွဲ (ဇ)၊ ပုဒ်မ ၁ရ ပုဒ်မခွဲ (ဂ) တို့အား ထည့်သွင်းရန်မလိုအပ်ပါသဖြင့် ပယ်ဖျက်ပါသည်။ ၅။ ပြည်သူ့လွှတ်တော် ဥပဒေကြမ်းကော်မတီသည် အမျိုးသားလွှတ်တော် ဘဏ္ဍာရေးနှင့် ဥပဒေ ရေးရာ ကော်မရှင်ဥက္ကဋ္ဌက ပေးပို့လာသည့် လာဘ်ပေးလာဘ်ယူမှုပပျောက်ရေး ဥပဒေကြမ်းအား ပြည်သူ့လွှတ်တော်ဆိုင်ရာ နည်းဥပဒေ ၄၄ အရ စိစစ်ခဲ့ပြီး နည်းဥပဒေ ၄၅ နှင့်အညီ အတည်ပြု နိုင်ပါ ရန် ပြည်သူ့လွှတ်တော်သို့ အစီရင်ခံတင်ပြအပ်ပါသည်။ အားလုံးကို ကျေးဇူးတင်ပါတယ်။(ဩဘာသံများ)</speech>
<title>ပြည်သူ့လွှတ်တော် ဥက္ကဋ္ဌကလာဘ်ပေးလာဘ်ယူမှု ပပျောက်ရေး ဥပဒေကြမ်းနှင့်စပ်လျဉ်း၍ ပြင်ဆင်ချက်အဆို တင်သွင်းဆွေးနွေး လိုသည့် လွှတ်တော်ကိုယ်စားလှယ်များရှိလျှင်အမည်စာရင်းတင်သွင်းနိုင်ကြောင်း ကြေညာခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ လာဘ်ပေးလာဘ်ယူမှု ပပျောက်ရေး ဥပဒေကြမ်းနှင့်စပ်လျဉ်းပြီး ဆွေးနွေးလိုတဲ့ ကိုယ်စားလှယ်များရှိပါက ဆွေးနွေးလိုတဲ့အပိုဒ်၊ အပိုဒ်ခွဲ အလိုက် အကြောင်းအရာ၊ အချက်အလက် တိကျစွာဖော်ပြ၍ ၂၈-၈-၂၀၁၂ ရက် ၁၃၀၀ နာရီအချိန်နောက်ဆုံးထားပြီး ပြည်သူ့လွှတ်တော် ဒုတိယညွှန်ကြားရေးမှူးချုပ်ထံ အမည်စာရင်းတင်သွင်းကြရန် အသိပေး ကြေညာပါတယ်။</speech>
<speech type="speaker">လွှတ်တော်ကိုယ်စားလှယ်များခင်ဗျား။ အစည်းအဝေးကို မိနစ် ၃၀ ခန့် ရပ်နား ပါ့မယ်</speech>
<speech type="mc">ပြည်သူ့လွှတ်တော်ဥက္ကဋ္ဌကြီး ပြန်လည်ထွက်ခွာပါပြီခင်ဗျား။</speech>
<speech type="mc">ပြည်သူ့လွှတ်တော် ကိုယ်စားလှယ်များအားလုံး ထွက်ခွာနိုင်ကြပါပြီ ခင်ဗျား</speech>
<p>အစည်းအဝေးကို မိနစ် ၃၀ ခန့်ရပ်နားပါသည်။</p>
</bill>
</section>
<section value="Motion">
<motion>
<speech type="mc">လေးစားအပ်ပါသော ပြည်သူ့လွှတ်တော်ကိုယ်စားလှယ်များ ခင်ဗျား။ ယခုအချိန်ကစပြီး အစည်းအဝေးပြန်လည်စတင်တော့မှာဖြစ်ပါတယ်</speech>
<speech type="mc">ပြည်သူ့လွှတ်တော်ဥက္ကဋ္ဌကြီးကြွရောက်လာပါပြီခင်ဗျား။</speech>
<speech type="mc">အားလုံးထိုင်နိုင်ကြပါပြီခင်ဗျား။</speech>
<title>ဒေါက်တာချမ်းငြိမ်း၊ ကန့်ဘလူမဲဆန္ဒနယ်၏ မြန်မာနိုင်ငံ တိုင်းရင်းသားများ၏ သမိုင်း၊ ယဉ်ကျေးမှု၊ စာပေ၊ ဓလေ့ထုံးတမ်းများနှင့် ပတ်သက်၍ မှတ်တမ်းစွယ်စုံကျမ်း ပြုစုထားရှိရေး အဆိုကို လွှတ်တော် ကိုယ်စားလှယ်များက ဆက်လက်ဆွေးနွေးခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ အစည်းအဝေး (၁၉)ရက်မြောက်နေ့ မှာ ကန့်ဘလူမဲဆန္ဒနယ်မှ ဒေါက်တာချမ်းငြိမ်းတင်သွင်းထားတဲ့ မြန်မာနိုင်ငံတိုင်းရင်းသားများ၏ သမိုင်း၊ ယဉ်ကျေးမှု၊ စာပေ၊ ဓလေ့ထုံးတမ်းများနှင့် ပတ်သက်၍ မှတ်တမ်းစွယ်စုံကျမ်း ပြုစုထားရှိရေး အဆိုနှင့် စပ်လျဉ်းပြီး လွှတ်တော်ကိုယ်စားလှယ်သုံးဦး ဆက်လက်ဆွေးနွေးရန် ကျန်ရှိနေပါတယ်။ ဦးစွာ မြောက်ဦးမဲဆန္ဒနယ်မှ ဦးအောင်ထွန်းသာ အားဆွေးနွေးဖို့ ဖိတ်ခေါ်ပါတယ်</speech>
<speech><mp id="358">ဦးအောင်ထွန်းသာ(မြောက်ဦးမဲဆန္ဒနယ်)</mp>မင်္ဂလာပါခင်ဗျား။ ရိုသေလေးစားရပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်ထောင်စုဝန်ကြီးများ၊ ပြည်သူ့လွှတ်တော် ကိုယ်စားလှယ်များ၊ ဧည့်သည်တော်များ ကိုယ်စိတ်နှစ်ပါး ကျန်းမာရွှင်လန်းကြပါစေလို့ မေတ္တာပို့သဂါရဝ ပြုအပ်ပါတယ်။ ကျွန်တော်ကတော့ ရခိုင်ပြည်နယ်၊ ရှေးဟောင်းယဉ်ကျေးမှု အမွေအနှစ်ဒေသ မြောက်ဦးမဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဦးအောင်ထွန်းသာ ဖြစ်ပါတယ်။ ကျွန်တော်က ၁-၈-၂၀၁၂ ရက်နေ့ ကန့်ဘလူမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါက်တာချမ်းငြိမ်းတင်သွင်းတဲ့ မြန်မာနိုင်ငံ တိုင်းရင်းသားများ၏ သမိုင်း၊ ယဉ်ကျေးမှု၊ စာပေ၊ ဓလေ့ထုံးတမ်းများနှင့်ပတ်သက်၍ မှတ်တမ်း စွယ်စုံကျမ်းပြုစုထားရှိရေးအဆိုကို ထောက်ခံဆွေးနွေးတင်ပြသွားမှာ ဖြစ်ပါတယ်။ လေးစားအပ်ပါသော ပြည်သူ့လွှတ်တော်ကိုယ်စားလှယ်ကြီးများခင်ဗျား။ ကျွန်တော်ဟာ ရခိုင်တိုင်းရင်းသားဖြစ်တာ ကြောင့် ရခိုင်တိုင်းရင်းသားများနှင့်ပတ်သက်သည့် သမိုင်း၊ ယဉ်ကျေးမှု၊ စာပေ၊ ဓလေ့ထုံးတမ်းများကို အချိန်ကိုတန်ဖိုးထားသောအားဖြင့် လိုရင်းကိုတိုတိုရှင်းရှင်း တင်ပြဆွေးနွေးသွားမှာ ဖြစ်ပါတယ်။ ဆွေးနွေးတင်ပြခွင့်ရတဲ့အတွက် ပြည်သူ့လွှတ်တော်ဥက္ကဋ္ဌကြီးနှင့် ဒေါက်တာချမ်းငြိမ်းတို့အား အထူး ကျေးဇူးတင်ရှိပါတယ်။ လေးစားရပါသော ဥက္ကဋ္ဌကြီးခင်ဗျား။ ဓညဝတီ၊ ရမ္မာဝတီ၊ မေဃဝတီ၊ ဒွါရာဝတီ အမည်ရှိသော ဝတီလေးရပ်နဲ့ ပေါင်းစည်းထားတဲ့ ရခိုင်ပြည်နယ်သည် သမိုင်းမှတ်တမ်းများအရ ဓညဝတီခေတ်၊ ဝေသာလီခေတ်၊ လေးမြို့ခေတ်၊ မြောက်ဦးခေတ်တို့ပါဝင်သော သမိုင်းကြောင်း ရှည်လျားသည့် ခေတ်ကြီးလေးခေတ်ကို ဖြတ်သန်းခဲ့ရပါတယ်။ ဓညဝတီခေတ်ကို ပထမ ဓညဝတီ၊ ဒုတိယ ဓညဝတီ၊ တတိယဓညဝတီဟူ၍ ခေတ်သုံးခေတ်ပိုင်းခြား လေ့လာနိုင်ပါတယ်။ ဓညဝတီ ခေတ်တစ်ခုလုံးသည် ဘီစီ ၃၃၂၅ မှ အေဒီ ၃၇၂ အထိ ရှည်လျားခဲ့သည်ဟု ရခိုင်သမိုင်းမှတ်တမ်းများ အရသိရှိရပါသည်။ ရခိုင်တို့သည် မာရရူးမင်းဆက်မှစတင်ဆင်းသက်လာခဲ့သည်ဟု အဆိုရှိသည့်အတိုင်း ပထမဓညဝတီ ခေတ်သည် မာရရူးမင်းမှ မင်းငယ် ပျော်လှစည်သူအထိ မာရရူးမင်းဆက်ပေါင်း ၅ရ ဆက် နှစ်ပေါင်း ၁၈၁ရ နှစ်အထိ ကြာမြင့်စွာအုပ်ချုပ်ခဲ့ကြပါတယ်။ ဒုတိယ ဓညဝတီခေတ်သည် ကံရာဇာကြီးမင်းမှ သီရိရာဇာ မင်းအထိ မင်းဆက်ပေါင်း ၂၈ ဆက် နှစ်ပေါင်း ၉၂ရ အထိလည်းကောင်း၊ တတိယဓညဝတီခေတ်သည် စန္ဒာသူရိယမင်းမှ သူရိယကေတု မင်းအထိ မင်းဆက်ပေါင်း ၂၅ ဆက်၊ နှစ်ပေါင်း ၉၀၆ ခုနှစ်အထိ အုပ်ချုပ်ခဲ့ကြပါတယ်။ ဝေသာလီခေတ်သည် တတိယဓညဝတီ သူရိယမင်းဆက်မှ မဟာစန္ဒရမင်းသည် စန္ဒရ မင်းဆက်ကို တည်ထောင်၍ အေဒီ ၃၂ရ တွင် ဓညဝတီမှ ဝေသာလီသို့ပြောင်းရွှေ့စိုးစံပါတယ်။ မဟာစန္ဒရ မင်းမှ ငတုံမင်း ခေါ် စောရွှေလု မင်းအထိ မင်းဆက်ပေါင်း ၁၂ ဆက်၊ နန်းစံနှစ်ပေါင်း ၄၉ရ နှစ် ကြာမြင့်ခဲ့ပါသည်။ လေးမြို့ခေတ်သည် ငတုံမင်းခေါ် စောရွှေလမင်း၏ ညီတော်ခတ္တသင်ဟာ အေဒီ ၈၁၈ ခုနှစ်တွင် ဝေသာလီကိုစွန့်ခွာပြီး လေးမြို့မြစ်ကမ်း တွင် ပြင်ဆာမြို့ ကို တည်ထောင်သည်မှစ၍ လေးမြို့ခေတ် ဖြစ်လာသည်။ လေးမြို့ခေတ်သည် ခတ္တာသင်မင်းမှ မင်းစောနွယ်အထိ မင်းဆက်ပေါင်း ၆၀၊ နန်းစံနှစ်ပေါင်း ၆၁၂ နှစ် ကြာမြင့်ခဲ့ပါတယ်။ မြောက်ဦးခေတ်ကို ပထမမြောက်ဦးခေတ်၊ ဒုတိယမြောက်ဦးခေတ်၊ တတိယမြောက်ဦးခေတ်ဟု ၃ ခေတ်ခွဲခြားထားပြီး အေဒီ ၁၄၃၀ မှ အေဒီ ၁၇၈၄ အထိ ၃၅၄ နှစ်ရှည်ကြာခဲ့ပါတယ်။ ပထမမြောက်ဦးခေတ်သည် မင်းစောနွယ်မှမင်းခေါင်ရာဇာအထိ မင်းဆက် ၁၂ ဆက်နှစ်ပေါင်း ၁၀၁ နှစ် စိုးစံခဲ့ပါတယ်။ ဒုတိယမြောက်ဦးခေတ်သည် အေဒီ ၁၅၃၁ မှ ၁၆၃၈ အထိကြာမြင့်ခဲ့ပြီး မင်းမဟာဘုရင်ကြီးမှ မင်းစနေအထိ မင်းဆက် ၉ ဆက်၊ နှစ်ပေါင်း ၁၀ရ နှစ်အုပ်ချုပ်ခဲ့ပါတယ်။ တတိယ မြောက်ဦးခေတ်သည် အေဒီ ၁၆၃၈ မှ ၁၇၈၄ အထိ ကြာမြင့်ခဲ့ပြီး၊ နရပတေ့ကြီးမင်းမှ မဟာသမ္မတရာဇာမင်းအထိ မင်းဆက် ၂၈ ဆက်၊ နှစ်ပေါင်း ၁၄၆ နှစ် စိုးစံခဲ့ပါတယ်။ မဟာသမ္မတရာဇာမင်းနန်းသက် ၂ နှစ်အတွင်း တိုင်းပြည်ဆူပူမှုအမျိုးမျိုးကြောင့် နိုင်ငံရေး၊ စီးပွားရေး၊ လူမှုရေး၊ နန်းတွင်းရေး ဖရိုဖရဲဖြစ်နေချိန်တွင် အမရပူရဘုရင် ပဒုံမင်းက လာရောက်တိုက်ခိုက် သိမ်းခဲ့သဖြင့် ရခိုင်သက္ကရာဇ် ဥဩရေသောက် ၁၁၄၆ ခရစ် သက္ကရာဇ် ၁၇၈၄ ခုနှစ်တွင် ရခိုင်မင်းဆက်နိဂုံးချုပ်ခဲ့ပြီး ထီးနန်းလည်း ပျောက်ခဲ့ရပါတော့သည်။ ယခုနေ့အထိဆိုလျှင် နှစ်ပေါင်း ၂၂၈ နှစ် ရှိခဲ့ပါပြီ။ ရခိုင်တိုင်းရင်းသားတို့၏ရှည်လျားတဲ့ သမိုင်းကြောင်းကို ပြန်ကြည့်လျှင် ဓညဝတီခေတ်မှ မြောက်ဦးခေတ်ကုန်ဆုံးသည်အထိ ခေတ်ကြီးလေးခေတ်အတွင်း မင်းဆက်ပေါင်း ၂၃၁ ဆက်၊ နန်းစံနှစ်ပေါင်း ၅၁၀၉ နှစ် ရှိခဲ့တာကြောင့် သင်္ချာနည်းနဲ့တွက်ကြည့်ပါက မင်းတစ်ပါး၏ နန်းစံသက်တမ်းမှာ ပျမ်းမျှ ၂၂.၁ နှစ်ရှိကြောင်း ရခိုင်သမိုင်းမှတ်တမ်းများအရ သိရှိရပါသည်။ အထက်ဖော်ပြပါတင်ပြဆွေးနွေးမှုများသည် ရခိုင်တို့၏သမိုင်းအကြောင်းကိုရခိုင်တိုင်းရင်းသား များအားလုံး သိရှိနိုင်စေရန် ရည်ရွယ်ပြီးတော့အကျဉ်းချုပ် တင်ပြထားခြင်း ဖြစ်ပါသည်။ ဆက်လက်ပြီး တော့ ယဉ်ကျေးမှုစာပေ၊ ဓလေ့ထုံးတမ်းများနှင့်စပ်လျဉ်း၍ တင်ပြဆွေးနွေးသွားမှာ ဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ရှေးရခိုင်ဘုရင်များသည် ဓညဝတီခေတ်မှစ၍ ယဉ်ကျေးမှုအဆင့်မြင့်မားစွာ စီမံအုပ်ချုပ်နိုင်ခဲ့သဖြင့် ယင်းခေတ်တွင် ယနေ့တိုင် အထူးထင်ရှားကျော်ကြားနေသော မဟာမြတ်မုနိရုပ်ရှင်တော်မြတ်ကို သွန်းလုပ်ပူဇော်ကိုးကွယ်နိုင်ခဲ့ ပါတယ်။ ဒါကို ကြည့်ခြင်းအားဖြင့် ရခိုင်တို့ဟာ ကြေးသွန်းပညာကို ပိုင်ပိုင်နိုင်နိုင်တတ်မြောက်ထားပြီ ဖြစ်ကြောင်း လေ့လာသိရှိနိုင်ပါတယ်။ ဝေသာလီခေတ်တွင် စာပေအဆင့်အတန်း ပိုမိုမြင့်မား တိုးတက်လာသည်နှင့်အမျှ ၎င်းခေတ်တွင် ရေးထိုးခဲ့သော အာနန္ဒာစန္ဒရကျောက်စာမှာ ယနေ့တိုင် အခိုင်အမာ တည်ရှိနေပါသေးတယ်။ ဝေသာလီဘုရားကြီးမှာလည်း ကျောက်တစ်လုံးထဲကို ထွင်းထုထားပြီး အလွန်လက်ရာမြောက်သည့် ကျောက်ညို ဆင်းတုတော်ကြီး ဖြစ်ပါတယ်။ ဝေသာလီခေတ်၏ ထူးခြားထင်ရှားမှုတစ်ခုမှာ ရွှေဒင်္ဂါး၊ ငွေဒင်္ဂါးများသွန်းလုပ်ပြီး ရောင်းဝယ် ဖောက်ကားမှုတွင် အသုံးပြုခဲ့ခြင်းဖြစ်ပါတယ်။ လေးမြို့ခေတ်တွင် ထူးခြားထင်ရှားသော ကျောက်စာ နှစ်ချပ်ရှိပါတယ်။ အဲဒီကျောက်စာကတော့ လောင်းဗြဲတောင်ပေါ်ကျောက်စာနှင့် မိကျောင်းကျောက်စာ ဖြစ်ပါတယ်။ လောင်းဗြဲတောင်ပေါ် ကျောက်စာဟာ ကျောက်ပြားကျောက်ချပ်တွင် ရေးထိုးထားခြင်း မဟုတ်ဘဲ တောင်စွယ်တစ်ခုရှိ ကျောက်ဆောင်ပေါ်တွင် အပြည့်ရေးထိုးထားတာ ဖြစ်ပါတယ်။ မိကျောင်းကျောက်စာမှာလည်း ကျောက်ပြားကျောက်ချပ်တွင် ရေးထိုးထားခြင်းမဟုတ်ပဲ မိကျောင်း သဏ္ဌာန်ရှိသော ဧရာမကျောက်တုံးကြီးပေါ်တွင် ရေးထိုးထားသော ထူးဆန်းသည့် ကျောက်စာဖြစ်ပါတယ်။ မြောက်ဦးခေတ်သည် ရခိုင်တို့၏ ယဉ်ကျေးမှုအထွတ်အထိပ်သို့ ရောက်ရှိအောင် မြှင့်တင် ပေးခဲ့သော ရွှေရောင်လွှမ်းသည့်ခေတ်တစ်ခေတ် ဖြစ်ပါတယ်။ မြောက်ဦးမြို့တွင် ယဉ်ကျေးမှုအနုပညာ လက်ရာများ၊ ယဉ်ကျေးမှုအမွေအနှစ်ပစ္စည်းများ၊ ဘုရား၊ ပုထိုး၊ စေတီ၊ ကျောင်းကန်၊ ဇရပ်၊ သိမ်၊ ကျောင်း၊ ပိဋိကတ်တိုက်စသည့် တန်ဖိုးမဖြတ်နိုင်သော အဆောက်အဦများ၊ ရှေးဟောင်းမြို့ရိုး တံတိုင်း၊ ကျုံး၊ မြောင်း၊ ရေတံခါး၊ ခံတပ်စသည်များအပြင် ကျောက်စာ၊ ပေစာ၊ ပုရပိုက်စာ၊ အုတ်ခွက်စာ၊ ဒင်္ဂါးပြားစာတို့ဖြင့် လေ့လာစရာအများအပြား ကျန်ရစ်ခဲ့ပါတယ်။ လေးစားရပါသော ဥက္ကဋ္ဌကြီးခင်ဗျား။ မြောက်ဦးခေတ်တွင် ဘုရင်မူးမတ်တို့၏ဝတ်စား ဆင်ယဉ်မှု၊ အမျိုးသမီးများဆံထုံးထုံးနည်း ၆၄ မျိုးနှင့် ဝတ်စားဆင်ယဉ်ထုံးဖွဲ့မှုများ၊ ရခိုင်တူရိယာ ပစ္စည်းများ၊ ၎င်းတူရိယာပစ္စည်းများနဲ့တွဲဖက်ပြီး ရခိုင်ရိုးရာကနည်းကဟန်များကို ကမ္ဘာသိ၊ မြန်မာသိဖြစ်သော ရှစ်သောင်းပုထိုးတော်ကြီး၊ ထုံးကပ်သီပုထိုးတော်ကြီးနှင့် ဝေါထိရွှေဂူ ဘုရားများအတွင်းရှိ လိုင်ပတ်အတွင်းနဲ့ နံရံများတွင် ထုစစ်ထားသော ကျောက်ဆစ်ရုပ်များ၊ ရုပ်လုံးရုပ်ကြွများကိုကြည့်၍ လေ့လာနိုင်ပါသည်။ မြောက်ဦးခေတ် ဂဏန်းသင်္ချာအရေးအသားကို ရခိုင် ဒင်္ဂါးပြားတွင်လည်းကောင်း၊ ကျောက်စာများတွင်လည်းကောင်း၊ အင်းကွက်များတွင်လည်းကောင်း အထင်အရှားတွေ့ရှိနိုင်ပါတယ်။ ရှေးဆီမီးခွက်၊ ဒါလရုပ်၊ ရွှေဒင်္ဂါး၊ ငွေဒင်္ဂါးနဲ့အချို့သော ရှေးဟောင်းပစ္စည်းများကို နန်းတော်ကုန်းရှိ မြောက်ဦးပြတိုက်၌ ပြသထားရှိပါတယ်။ မြောက်ဦးမြို့၏ ထူးခြားမှုတစ်ခုမှာ ဓညဝတီခေတ်မှ မြောက်ဦးခေတ်ထိ ခေတ်ကြီးလေးခေတ်၏ ယဉ်ကျေးမှု အမွေအနှစ်အားလုံးကို မြောက်ဦးမြို့ တစ်နေရာတည်း၌ပင် ပြီးပြည့်စုံအောင် လေ့လာနိုင်ခြင်း ဖြစ်ပါတယ်။ ဒါကြောင့် ယခုအခါ ပြည်တွင်း ပြည်ပဘုရားဖူးဧည့်သည်များ၊ လေ့လာသူများ၊ စာတမ်းပြုစုပြီး ပါရဂူဘွဲ့ယူမယ့်ပုဂ္ဂိုလ်များ၊ သုတေသီများ၊ မှတ်တမ်းတင်ဓာတ်ပုံရိုက်မယ့်သူများ အများအပြားလာရောက်ခဲ့တာ ဖြစ်ပါတယ်။ ထို့အပြင် ရခိုင်တိုင်းရင်းသားမျိုးနွယ်စုတွင် ပါဝင်သော မြို့၊ ခမီ၊ သက်၊ ဒိုင်းနက်၊ မရမာများသည် ဗုဒ္ဓဘာသာဝင်များဖြစ်ပြီး ထိုမျိုးနွယ်စုများတွင်လည်း သမိုင်းရိုးရာယဉ်ကျေးမှု ဓလေ့ထုံးတမ်းများရှိခဲ့ကြပါတယ်။ သို့သော်လည်း အကြောင်းအမျိုးမျိုးကြောင့် မှတ်တမ်းတင်ထားရှိမှု မရှိခဲ့တာကြောင့် ယခုအခါမျိုးနွယ်စုငယ်များ၏ သမိုင်းရိုးရာ ယဉ်ကျေးမှု၊ ဓလေ့ထုံးတမ်းများမှာ လုံးဝပျောက်ကွယ်ပြီး ပျောက်ကွယ်လုနီးပါးရှိနေသည်ကို ဝမ်းနည်းဖွယ်ရာကြား သိနေရပါတယ်။ မည်သို့ပင်ဖြစ်စေ၊ အဆိုရှင် ဒေါက်တာချမ်းငြိမ်းရဲ့ပျောက်ကွယ်လုပျောက်ကွယ်ပြီးဖြစ်သော တိုင်းရင်းသားမျိုးနွယ်စုငယ်များ၏ သမိုင်း၊ ယဉ်ကျေးမှု၊ စာပေ၊ ဓလေ့ထုံးတမ်းများကို ရနိုင်သမျှရှာဖွေစုဆောင်းဖော်ထုတ်ပြီး မှတ်တမ်းစွယ်စုံကျမ်းတွင်ဖော်ပြနိုင်ရန် အစွမ်းကုန်ကြိုးပမ်းဆောင်ရွက်သွားမည်ဖြစ်ကြောင်း တင်ပြထားသည်ကို ကြားသိရပါ၍ အဆိုရှင်၏ စေတနာဆန္ဒကို လှိုက်လှဲစွာ ကြိုဆိုပါကြောင်း၊ လေးစားမိပါကြောင်း တင်ပြအပ်ပါတယ်။ နိဂုံးချုပ်အနေနဲ့တင်ပြရလျှင် ကန့်ဘလူမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါက်တာချမ်းငြိမ်း စေတနာဆန္ဒဖြင့် တင်သွင်းထားသည့် မြန်မာနိုင်ငံတိုင်းရင်းသားများ၏ သမိုင်း၊ ယဉ်ကျေးမှု၊ စာပေ၊ ဓလေ့ထုံးတမ်းများနှင့်ပတ်သက်၍ မှတ်တမ်းစွယ်စုံကျမ်းပြုစုထားရှိရေးအဆိုဟာ ပြည်ထောင်စုဝန်ကြီး ဆွေးနွေးတင်ပြချက်အရ အတည်ဖြစ်ပြီးဖြစ်တာကြောင့် မှတ်တမ်းစွယ်စုံကျမ်း တွင် ရခိုင်တိုင်းရင်းသားတို့၏ခေတ်အလိုက် ဖြစ်ထွန်းခဲ့သောရှေးဟောင်းယဉ်ကျေးမှုအမွေအနှစ်များ၊ အနုပညာလက်ရာများနှင့် ရာသီအလိုက်၊ ဒေသအလိုက်၊ နေ့ကြီးရက်ကြီးအလိုက် ကျင်းပပြုလုပ်လျက် ရှိသည့် ရခိုင်ရိုးရာဓလေ့ထုံးတမ်းများဖြစ်သော နံ့သာသွေးပွဲ၊ ရိုက်လောင်းပြိုင် တစ်နည်းအားဖြင့် လှေပြိုင်ပွဲ၊ ကောက်ဦးဆွမ်းတင်ပွဲ၊ ကျင်ကိုင်ပွဲ၊ အတာသင်္ကြန်ရေကစားပွဲ၊ ဒုံးရိမ်းကပွဲ၊ ရထားဆွဲပွဲမှတ်တမ်းများနှင့် တိုင်းရင်းသားလူမျိုးများနှင့် ၎င်းတို့နဲ့ဆက်နွယ်နေသော တိုင်းရင်းသားမျိုးနွယ်စုငယ် များ၏ ယဉ်ကျေးမှုရိုးရာဓလေ့များကို ရောင်စုံဓာတ်ပုံများဖြင့် ဝေဝေဆာဆာထည့်သွင်းဖော်ပြထားခြင်း ဖြင့် အများပြည်သူ လေ့လာဖတ်ရှုနိုင်သည့်အပြင် တိုင်းရင်းသားအချင်းချင်း ချစ်ကြည်ရင်းနှီးမှု၊ စည်းလုံးညီညွတ်မှု၊ လေးစားယုံကြည်မှု၊ နိုင်ငံတော်အပေါ် သစ္စာစောင့်သိမှုအစရှိသော အကျိုး ဖြစ်ထွန်းမှုများကို ရရှိစေနိုင်မည်ဟု ယုံကြည်ယူဆပါသောကြောင့် ဒေါက်တာချမ်းငြိမ်းရဲ့ အဆိုအား ရာနှုန်းပြည့် ထောက်ခံပါကြောင်း လေးစားစွာ တင်ပြအပ်ပါတယ်ခင်ဗျား။ အားလုံးကျန်းမာကြပါစေ။ (ဩဘာသံများ)</speech>
<speech type="speaker">ဦးမိုင်မုန်ကွမ်၊ ဆွမ်ပရာဘွမ်မဲဆန္ဒနယ်မှ ဆွေးနွေးဖို့ ဖြစ်ပါတယ်</speech>
<speech><mp id="183">ဦးခမိုင်မုံကွမ်(ဆွမ်ပရာဘွမ်မဲဆန္ဒနယ်)</mp>မင်္ဂလာပါစာနဲ့ဖတ်ပြီးမှ အဆိုပြု ဆွေးခွင့် ပြုပါရန် တင်ပြလိုပါတယ်ခင်ဗျား။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်ကြီးများ၊ ပြည်ထောင်စုဝန်ကြီးများအားလုံး မင်္ဂလာအပေါင်းနဲ့ ပြည့်စုံပါစေကြောင်း ရှေးဦးစွာဂါရဝပြုအပ်ပါတယ်ခင်ဗျား။ ကျွန်တော်ကတော့ ကချင်ပြည်နယ်မှ ဆွမ်ဘရာဘွမ်မဲဆန္ဒနယ်မှ ပြည့်သူ့လွှတ်တော်ကိုယ်စားလှယ် ဦးခမိုင်မုံကွမ်ပါခင်ဗျား။ ကျွန်တော် တင်ပြဆွေးနွေးလိုသောကဏ္ဍများမှာ ကန့်ဘလူမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါက်တာချမ်းငြိမ်းရဲ့ မြန်မာတိုင်းရင်းသားများရဲ့ ဓလေ့၊ သမိုင်း၊ ယဉ်ကျေးမှု၊ စာပေ၊ ဓလေ့ထုံးတမ်း များနဲ့ပတ်သက်၍ မှတ်တမ်းတင် စွယ်စုံကျမ်းထားရှိရေးအဆိုကို ထောက်ခံသွားမှာဖြစ်ပါတယ်ခင်ဗျား။ မှတ်တမ်းတင် စွယ်စုံကျမ်းပြုစုထားရှိရေးအဆိုဟာ အဓိပ္ပာယ်လေးနက်သည့်အဆိုဖြစ်၍ တိုင်းရင်းသား လူမျိုးစုတစ်စုချင်းစီ၏ သမိုင်းစာပေနှင့် ယဉ်ကျေးမှုမှာ ထုံးတမ်းစဉ်လာမှာ အပေါ်ယံတူသော်လည်း ဆင်းသက်ပုံသမိုင်းနဲ့ ဓလေ့ယဉ်ကျေးမှုမှာ မတူညီနိုင်တာတွေရှိတဲ့အတွက် အချိန်ယူပြီးတော့ ပြုစု ရမည်ဟုလည်း တင်ပြဆွေးနွေးလိုပါတယ်ခင်ဗျား။ ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ ကျွန်တော်တို့ကချင်မျိုးနွယ်စုများရဲ့ သမိုင်းယဉ်ကျေးမှု ဆင်းသက်လာပုံကို စွယ်စုံကျမ်းအဖြစ် တင်ပြရမည်ဆိုရင် ဆင်းသက်ပုံမှာ ဘိုးဘွားနတ်ချော့ခေတ်တွင် မိုးနတ်တမန်တော်များကို ပူဇော်ကိုးကွယ်၍ ဖန်ဆင်းရှင်က တိမ်တိုက်နဲ့ အတူ ကျန်နွမ်းနဲ့ ဝေချွန်း ကိုဖန်ဆင်း၍ ကျန်နွမ်းနဲ့ ဝေချွန်းက ကမ္ဘာကြီးနဲ့ ကောင်းကင်ဘုံ၊ လူသားနဲ့ ကောင်းကင်ဘုံအပါအဝင် သက်ရှိသက်မဲ့ အားလုံးပါဝင်သော မချန်ဝခွန်းကို မွေးဖွား၍ ထိုမှတစ်ဆင့် ဂျိမ်းဖောမျိုးနွယ်စု ပေါက်ဖွားမွေးလာတယ်ဟု ဘိုးဘွားအမွေအနှစ်အရ ယုံကြည်ကြပါတယ်ခင်ဗျား။ ဆင်းသက်လာတော့ ဂျိမ်းဖောမျိုးနွယ်စု လူသားများသည် ကောင်းကင်ပေါ်က မိုးနတ်တမန်တော် များကို ယောက္ခမအမျိုးအနွယ်ဖြင့် သတ်မှတ်၍ ဂျိမ်းဖော့မျိုးနွယ်စုများက သမက်အဖြစ်ခံယူ၍ မိုးနတ်တမန်တော်၏ နတ်သမီးတော်ကို တောင်းခံရာတွင် မဂွန်းလစ်ဟူသော လွယ်ပလိုင်းနဲ့အတူ ကွမ်ဖိုးမျိုးစုံ ရိုးရာသေနတ်၊ မောင်း အပါအဝင် ယူဆောင်တင်တောင်းကြပြီး ယောက္ခမမျိုးဖြစ်ကြသော မိုးနတ်တမန်တော်များက သမီးတော်နဲ့အတူ ဒရူကျင်နီခေါ် မထိုးလှန် မဂမ်ကျင်ထီး(ခေါ်)မခုတ်ဓါးကို ပြန်လည်ပေးအပ်၍ ဆွေမျိုးတော်စပ်ပုံမှာ ယခုအချိန်အထိ တည်ဆဲဖြစ်ပြီး ဆုတောင်းကောင်းချီး ပေးခဲ့သော ဒရူကျင်နီနဲ့ မဂမ်ကျင်ထီး(ခေါ်) မခုတ်ဓါး၊ မထိုးလှန်များကို ကချင်လူမျိုးစု ဒူဝါကြီးများက မနောတိုင်အဖြစ် ကမ္ဘာမြေကြီးပေါ်တွင် စိုက်ထားစိုက်ထူ၍ ယနေ့တိုင် မနောပွဲ ကျင်းပပူဇော် ကောင်းချီးမင်္ဂလာ တောင်းခံလျက်ရှိပါတယ်ခင်ဗျား။ ဥက္ကဋ္ဌကြီးခင်ဗျား။ ကချင်မျိုးနွယ်စုများ၏ ကမ္ဘာမြေကြီးရေလွှမ်းပြီးနောက် ဆင်းသက်ပုံ သမိုင်းကို တင်ပြရမည်ဆိုရင် ကျန်နွမ်းနှင့် ဝေချွန်းက သားဖြစ်သော နင်ဂွန်ဝါမဂမ်ကို ကမ္ဘာမြေကြီးကို ရေလွှမ်းတော့မယ် မဒွယ်ရှိန်ရာဘွမ် တောင်ပေါ်သို့ ရှောင်တိမ်းနေထိုင်၍ ကမ္ဘာမြေကြီး ရေခန်းသွား သည့်အခါ မလိအင်မိုင်ဇွတ်(ခေါ်) မြစ်ဆုံဒေသမှာ မြွေနတ်နဂါးသမီးတော်ကို လက်ထပ်ပေါင်းသင်း၍ နေထိုင်ပြီး ကမ္ဘာမြေကြီးကို စောင့်ရှောက်ရန် မှာကြားခဲ့၍ ကျွန်ုပ်တို့ မိဘနှစ်ပါးအနေဖြင့် ဖန်ဆင်းရှင် ပေးအပ်ခဲ့သော တာဝန်ကျေပြီဟု ပြောဆိုပြီးနောက် ရွှံ့နွဲ့မြေကြီးဖြစ်သွားသည်ကို သမိုင်းအရ ဂျိမ်းဖော့ ဒူဝါကြီးများက ရှဒစ်လုံများကို တည်ထားပူဇော်ကြပါတယ်ခင်ဗျား။ မရွယ်ရှိန်ရာဘွမ်တောင်ပေါ်မှ နင်ဂွန်ဝါမဂမ်(ခေါ်) ဂျာဝါရုမ်ဂျာအနေဖြင့် မိဘနှစ်ပါး မှာကြားထားသည့်အတိုင်း မလိ၊ အင်မိုင်ဇွပ် (ခေါ်)မြစ်ဆုံဒေသမှ မြွေနတ်နဂါး သမီးတော်ကိုခေါ်ယူ၍ နွမ်ရော်ဂျာ ဘန်နိမ်ဂွန်ဝါရှဝါနန်ဟူသော အမည်နာမဖြင့် ကွမ်ဘန်ရှလိုင် လူသတို့သမီးအဖြစ် ပြောင်းလဲဆေးကြောမင်္ဂလာ ခံယူခြင်း အောင်မြင်မှုအထိမ်းအမှတ်ဖြင့် ကချင်အမျိုးသမီးများက မြွေနတ်နဂါးသမီးတော်ကို ဂုဏ်ပြုသော အနေဖြင့် ယနေ့တိုင် ငွေမောင်းအင်္ကျီကို ကြေးခွံအဖြစ် အစားထိုးဝတ်ဆင်လျက်ရှိပြီး ကချင် အမျိုးသားများအနေနဲ့တော့ နှစ်ဖက်အမိတ်ပါခေါင်းပေါင်း ပေါင်းခြင်းနှင့် မနောအက အင်္ကျီများတွင် နဂါးဘုရင်ပုံတော်များကို ကပ်ထားဝတ်ဆင်၍ မနောပွဲပြု လုပ်ရင်းနဲ့ ဂုဏ်ပြုပူဇော်လျက်ရှိပါတယ် ခင်ဗျား။ အလားတူ မလိအင်မိုင်ဇွပ်(ခေါ်) မြစ်ဆုံဒေသမှာ ကချင်မျိုးနွယ်စုများ၏ လေးစားဂုဏ်ပြု ကိုးကွယ်ထားသော ရာဇဝင်တည်ရှိရာ နေရာဒေသဖြစ်ပါတယ်ခင်ဗျား။ ဥက္ကဋ္ဌကြီးခင်ဗျား။ ကျွန်တော်တို့ ကချင်မျိုးနွယ်စုများမှာ မဂျွယ်ရှိန်ရာဘွမ်တောင်ပေါ်မှ ဆင်းသက်အခြေကျနေထိုင်လျက်ရှိသော နယ်မြေဒေသများမှာ ယခုလက်ရှိ ကချင်ပြည်နယ်ကို ဗဟိုပြု၍ နေထိုင်လျက်ရှိပါတယ်ခင်ဗျား။ ကချင်မျိုးနွယ်စုများ၏ ပြည်နယ်ကိုယ်စားပြု အမည်မှာ ကချင်ဆိုသော အမည်နာမအဖြစ် လူမျိုးစု ၆ မျိုးဖြင့် ကိုယ်စားပြု ထားပါတယ်ခင်ဗျား။ ဂျိမ်းဟော့၊ ရဝမ်၊ လောင်ဝေါ၊ လချီ(စ်)၊ ဇိုက်ဝါး၊ လီဆူးတို့ဖြစ်ပြီး ကချင်ဆိုသော စကားလုံးများမှာ အားလုံးရဲ့ ကိုယ်စားပြု အမည်နာမဖြစ် ပြီး ကချင်စကားဆိုသည်မှာ ဂျိမ်းဖော့စကား၊ ဂျိမ်းဖော့စာ ဆိုသည်မှာလည်း ဘုံစာဖြစ်ပါတယ်။ ယခင်က “ဂျိမ်းဟော့၊ ဝမ်ပေါင်အမျိုးရှားနီဆိုသည်မှာ ကချင်ပြည်ထောင်စု မျိုးနွယ်စုများ ဟုခေါ်သော စကားရပ်နှင့် နေထိုင်ခြင်းဖြစ်ပြီး ဂျိမ်းဖော့ဟူသော ဘုံစကားမှ ကချင်ဟူသော စကားရပ်ပြောင်းလဲခြင်းသည် ယခင်အင်္ဂလိပ်နယ်ချဲ့အစိုးရက ဗမာပြည် ကို သိမ်းပိုက်ပြီးနောက် နှစ်ပေါင်း ၂၀ ခန့်မှ ကချင်ပြည်ကို တိုက်ခိုက်သိမ်းပိုက်သည့်အချိန်တွင် အထမဆုံးအနေဖြင့် ဂျိမ်းဖော့လူမျိုး ဂါးခရဲမအဖိုးကြီးကို တွေ့ဆုံအမည်နာမ မေးမြန်းရာတွင် ကျွန်တော်က ဂါးခရဲမ်လူမျိုးဖြစ်ကြောင်းတင်ပြရာတွင် အင်္ဂလိပ်စာအဖြစ် ပြန်လည် မှတ်တမ်းတင်ရာ ဂါးခရဲမ်မှ ကချင်ဆိုသော အမည်နာမ ပေါ်ထွန်းလာခြင်းဖြစ်ပါ၍ ထိုအချိန်မှစ၍ လူမျိုးစုများကို ကချင်ဟုရှေ့မှာထည့်၍ ခေါ်ဆိုလျက်ရှိပါသည်ခင်ဗျား။ ဂျိမ်းဟော့ဆိုသောစကားရပ် ပေါ်ထွန်း လာခြင်းသည် မိုးနတ်တမန်တော်များနှင့် ယှဉ်တွဲနေထိုင်ခဲ့ရင်းနှင့် တချို့မှာ နတ်တမန်တော်အနေဖြင့် တည်ရှိလိုပြီး အချို့မှာ လူသားအဖြစ် ခွဲခွါပြောင်းလဲနေထိုင်ခဲ့ရာ မိုးနတ်တမန်တော်များက ခင်ဗျားတို့မှာ အမြော်အမြင်ရှိပြီး မျက်စိပွင့်နားလည်၍ ကမ္ဘာကြီးကို အုပ်စိုးနိုင်သော လူသားများ ဖြစ်သည့်အတွက် ဂျိမ်းဖော့ဟူသော အမည်နာမဖြင့် နေထိုင်သွားရန် မိုးနတ်တမန်တော်များက ပေးခဲ့သည့် ဂျိမ်းဖော့ဆိုသော အမည်နာမဖြစ်၍ ဂျိမ်းဖော့ဟူသောစကားရပ်မှာ ကမ္ဘာကြီးပေါ်ထွန်း လာသည်မှစ၍ တည်မြဲခေါ်တွင်၍ ကျယ်ပြန့်သော အမည်နာမဖြစ်ပါတယ်ခင်ဗျား။ ကချင်စာပေအနေနှင့် တင်ပြရမည်ဆိုလျှင် အင်္ဂလိပ်နယ်ချဲ့ခေတ်မရောက်ခင်တွင် အရှေ့ဘက် မှ တရုတ်လူမျိုးစုများရေးသားသောစာများနှင့် ပူးပေါင်းအသုံးပြုပြီး အများပိုင်းမှာ သင်္ကေတပစ္စည်း အဖြစ် အသီးအရွက်များ၊ ပန်းပွင့်များကို အဓိပ္ပာယ်ဖွင့်ဆို လဲလှယ်ပို့ဆောင် ချိတ်ဆက်လျက်ရှိသော စာပေယဉ်ကျေးမှုများ အသုံးပြုခဲ့ကြောင်း သိရှိရပါတယ်ခင်ဗျား။ ယခုလက်ရှိသုံးစွဲသော ကချင် ဂျိမ်းဖော့စာများမှာ နှစ်ပေါင်း ၁၀၀ ကျော်က အင်္ဂလိပ်လူမျိုးဘာသာရေး ဆရာမစ္စတာ ဟမ်ဆန် အနေဖြင့် လက်တင်စာပေနှင့် ပေါင်းစပ်၍ မွေးဖွားပေးသော ကချင်ဂျိမ်းဖော့စာဖြစ်၍ မည်သူမဆို လွယ်လွယ်နှင့် ဖတ်ရှုရေးသားနိုင်သောစာဖြစ်ပါသည်ခင်ဗျား။ ဥက္ကဋ္ဌကြီးခင်ဗျား။ ကချင်မျိုးနွယ်စုများအနေဖြင့် အင်္ဂလိပ်နယ်ချဲ့ခေတ်မရောက်ခင်တွင် အုပ်ချုပ်ရေးပိုင်းတွင် မူဝါဒ ၂ မျိုးဖြင့် မလိခဧရာဝတီအရှေ့ပိုင်းတွင် ကွမ်ကျင်၊ ကွမ်စာ (ခေါ်) ပဒေသရာဇ်မူဝါဒဖြင့် အုပ်ချုပ်ခဲ့ပြီး မလိခဧရာဝတီမြစ် အနောက်ဘက်ခြမ်းတွင် ဂွမ်လောင်ဒူဝါကြီး များက ဆိုရှယ်လစ်ဒီမိုကရေစီမူဝါဒများဖြင့် ကျင့်သုံးအုပ်ချုပ်ကြပါတယ်။ ကချင်ဂျိမ်းဖောလူမျိုးနွယ်စု သတ်မှတ်ချက်မှာ ဂျိမ်းဖော့၊ ရဝမ်၊ လော်ဝေါ၊ လချိ(စ်)၊ ဇိုင်ဝါး၊ လီဆူး၊ ခခိုးဆမ်(ခေါ်) ခန္တီးရှမ်း၊ မုန်ဆာ၊ ဂါးနန်း၊ နာဂ၊ ဆမ်(ခေါ်) ရှမ်းများနှင့် ချင်းများပါဝင်ပြီး နေထိုင်ဆင်းသက်သော ညီအစ်ကိုများဖြစ်ပြီး နေထိုင်သော နယ်မြေဒေသများမှာ အရှေ့ဘက်တွင် တရုတ်ပြည်၊ ယူနန်ပြည်နယ်အထိ၊ ရှမ်းပြည်နယ် ဘက်တွင် ကွက်ခိုင်၊ လားရှိုး၊ မူဆယ်၊ နမ့်ခမ်း ရွှေလီမြစ်တစ်လျှောက်၊ အနောက်ဘက်တွင် ဟူးကောင်းဒေသ၊ ချင်းတွင်းမြစ်ရိုးတစ်လျှောက်၊ ဟုမ္မလင်း၊ ခန္တီးနာဂတောင်တန်းနှင့် အိန္ဒိယနယ်မြေ အထိ နေထိုင်ပြီးမြောက်ဘက်တွင် တိဘက်၊ မွန်ဂိုလီးယားအထိ၊ တောင်ဘက်တွင် မိုးညှင်း၊ ကာဒူ၊ နန်စီအောင်၊ ကသာ၊ အင်းတော်၊ ဗန်းမောက်၊ ထီးချိုင့်၊ မဲဇာအထိ ဂျိမ်းဖောလူမျိုးများစုထဲမှ လဖိုင်ဒူဝါကြီးနှင့် လထော်အမျိုးမျိုးဖြစ်သော ဂါးဒူး၊ ဂါးနန်းဒူဝါကြီးများနေထိုင်ခဲ့ကြသဖြင့် ကျဆန် လဘမ်အမျိုးဖြစ်သော နာဂဒူဝါကြီးများမှာ ကချင်ဂျိမ်းဖော မျိုးနွယ်စုများ၏ညီအစ်ကို ရင်းချာများ ဖြစ်ကြောင်းကိုလည်း ဤလွှတ်တော်သို့ တင်ပြလိုပါတယ်ခင်ဗျား။ စွယ်စုံကျမ်းအရ ဖြစ်ခဲ့တာတွေကို တင်ပြရမည်ဆိုလျှင် ယခင်က ဗမာဘုရင်များနယ်ချဲ့ရာတွင် လည်း ကချင်မျိုးနွယ်စု ဒူဝါကြီးများနှင့် ပဋိပက္ခစစ်ဖြစ်ပွားခဲ့သည်ကို ကချင်လို မာန်မာဂျန်းဟု ခေါ်ဆိုသော ရာဇဝင်များလည်းရှိခဲ့ပါသည်။ ဗမာဘုရင်များနဲ့ ကချင်မျိုးနွယ်စု ဒူဝါကြီးများက မဲဇာတောင်တွင် အနိုင်မခံအရှုံးမပေးဘဲ မြက်တော်များလှဲပြားသွားသည်အထိ တိုက်ခိုက်ကြရာနောက်ဆုံးတွင် စစ်ရေးမဆင်းဘဲ သံတမန်နည်းအရ ညီအစ်ကိုများအဖြစ် သတ်မှတ်၍ ယှဉ်တွဲ နေထိုင်ရေးအတွက် မြက်တော်များလှဲပြားသွား သည်ကို အဓိပ္ပာယ်ဖော်ဆိုပြီး ကချင်ဘာသာစကားဖြင့် ယခင်မာန်ခေါ်ဆိုခြင်းမှ မြဲန်ဟုပြောင်းလဲခေါ်ဆို ကြောင်းသိရှိရပါတယ်ခင်ဗျား။ မြဲန်ဟုခေါ်ဆိုခြင်းမှာ မဲဇာတောင်တွင် အပြီးသတ်စစ်ကို ပြေငြိမ်းခဲ့သော အမည်နာမဖြစ်ကြောင်းကိုလည်း တင်ပြလိုပါတယ် ခင်ဗျား။ ဥက္ကဋ္ဌကြီးခင်ဗျား။ ယခုလို စစ်ကို ပြေငြိမ်း၍ သံတမန်နည်းအရ ယှဉ်တွဲနေထိုင်ပြီး နောက်တွင် ဗမာဘုရင်များက ယိုးဒယားနိုင်ငံကို သွားရောက်သိမ်းပိုက်ရာတွင်လည်း ကချင်အမျိုးသားတပ်များက သွားရောက်ကူညီကြောင်း သိရှိရပါတယ်ခင်ဗျာ။ အလားတူ နာဂဒူဝါကြီးများနှင့် ကချင်ဒူဝါကြီး ညီအစ်ကိုများနှင့် အိန္ဒိယကသဲလူမျိုးနဲ့ စစ်ဖြစ်ရာတွင်လည်း ဗမာဘုရင်များမှ ဗန္ဓုလဦးဆောင်၍ လာရောက်ကူညီခဲ့ သည်ကိုလည်း သိရှိရပါတယ်ခင်ဗျား။ တရားရေးကဏ္ဍအနေဖြင့် မူဝါဒများကို တင်ပြရမယ်ဆိုလျှင် ဒူဝါကြီးများအချင်းချင်း ပဋိပက္ခစစ်ဖြစ်ပွားပါက ရိုးရာဓလေ့ထုံးစံအဖြစ် တစ်ဖက်နဲ့တစ်ဖက်ကို ချိတ်ဆက်ဆက်သွယ် ကိုယ်စားပြု ပြောနိုင်ရေးအတွက် နှစ်ဖက်စလုံးက ရွေးချယ်သတ်မှတ်ထားသော ပုဂ္ဂိုလ်များကို စေလွှတ်၍ လူသေမှုဖြစ်စေ၊ လူသတ်မှုဖြစ်စေ၊ ကြီးလေးသောအမှုများကို ဖြေရှင်းရာတွင် သတို့သမီးပေးစားခြင်း၊ နယ်မြေဒေသများ ခွဲပေးခြင်း၊ ကွမ်ဖိုး အနေဖြင့် ရွှေ၊ ငွေ၊ ရတနာများပေးဆပ်ခြင်းဖြင့် ကချင်ဂျိမ်းဖော့ ဘာသာစကားဖြင့် ကဆာ(ခေါ်) သံတမန်များက နှစ်ဖက်စလုံးကို ပြောဆိုနားချ၍ ညှိနှိုင်းဖြေရှင်းခြင်းကို ကျင့်သုံးခဲ့ကြပါတယ်ခင်ဗျား။ အထက်ပါ ကချင်မျိုးနွယ်စုများ၏ သမိုင်းရာဇဝင်မှတ်တမ်းတင်နိုင်ရေးအတွက် အတိုချုပ် တင်ပြ ဆွေးနွေးမှုအပေါ် နိုင်ငံတော်အနေဖြင့် လိုအပ်သလို မှတ်တမ်တင်ပေးနိုင်ရေးအတွက် တင်ပြ ဆွေးနွေးရင်း ကန့်ဘလူမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါက်တာချမ်းငြိမ်း၏ မြန်မာနိုင်ငံတိုင်းရင်းသားများ၏ သမိုင်းနှင့် ယဉ်ကျေးမှု၊ စာပေ၊ ဓလေ့ထုံးတမ်းနှင့် ပတ်သက်၍ မှတ်တမ်းတင်စွယ်စုံကျမ်း ပြုစုထားရှိရေးအဆိုကို ကချင်ပြည်နယ်၊ ဆွမ်ပရာဘွမ်မဲဆန္ဒနယ် ပြည်သူ့လွှတ်တော်ကိုယ်စားလှယ် ကျွန်တော် ဦးခမိုင်မုန်ကွမ် (ခေါ်) ဒူဝါခမိုင်တန်မှ လေးလေးနက်နက် ထောက်ခံရင်း နိဂုံးချုပ်အပ်ပါတယ်ခင်ဗျား။ (ဩဘာသံများ)</speech>
<speech type="speaker">ပင်လောင်းမဲဆန္ဒနယ်မှ ဦးခွန်မောင်သောင်း ဆွေးနွေးဖို့ ဖြစ်ပါတယ်</speech>
<speech><mp id="426">ဦးခွန်မောင်သောင်း(ပင်လောင်းမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်တော်များ၊ ဧည့်သည်တော်များကို ကျွန်တော့်အနေဖြင့် အထူးလေးစားကြောင်းနှင့် ဦးစွာဂါရဝပြု အပ်ပါတယ်။ ကျွန်တော်ကတော့ ပင်လောင်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးခွန်မောင်သောင်း ဖြစ်ပါတယ်။ ဥက္ကဋ္ဌကြီးခင်ဗျား။ ကျွန်တော့်နောင်တော် ပြည်သူ့လွှတ်တော်ကိုယ်စားလှယ်ကြီးများမှ တိုင်းရင်းသားများရဲ့ သမိုင်း၊ စာပေ၊ ယဉ်ကျေးမှု၊ ဓလေ့ထုံးတမ်းနှင့်ပတ်သက်ပြီး စွယ်စုံကျမ်းဖြင့် မှတ်တမ်းတင်နိုင်ရန် အဆို၏ ဆွေးနွေး တာဟာ အတော်ပဲပြည့်စုံနေပါပြီ။ သက်ဆိုင်ရာပြည်ထောင်စုဝန်ကြီးဌာနအနေဖြင့်လည်း မည်သို့မည်ပုံဆောင်ရွက်ပေးမယ့်အကြောင်းလည်း ရှင်းလင်းသွားပြီးဖြစ်ပါတယ်။ ကျွန်တော့်အနေဖြင့် ဆွေးနွေးချက်များတွင် မပါဝင်သေးတဲ့ အချက်နှစ်ချက်ကိုပဲထုတ်နုတ်ပြီး လက်ရှိပကတိအခြေနေပေါ် မှာမူတည်ပြီး အကျဉ်းမျှဆွေးနွေးတင်ပြသွားမှာဖြစ်ပါတယ်။ လေးစားအပ်သော ပြည်သူ့လွှတ်တော် ဥက္ကဋ္ဌကြီးခင်ဗျား။ တိုင်းရင်းသားတိုင်းဟာ သမိုင်းကိုယ်စီရှိကြပါတယ်။ သမိုင်းလို့ပြောရင် အပြော လွယ်သလောက် လက်တွေ့ခက်ပါတယ်။ အငိုလွယ်သလောက်၊ အရှိုက်လည်းခက်လှပါတယ်။ ကျွန်တော်ဆွေးနွေးလိုတဲ့ ပထမအချက်ကတော့ ဒီနေ့ဒီအချိန်ဟာ ဂျာနယ်မှာရော၊ မဂ္ဂဇင်းမှာပါ တာဝန် ရှိပုဂ္ဂိုလ်များပါမကျန် ကျွန်တော်တို့နိုင်ငံမှာ လူမျိုးပေါင်း ၁၀၀ ကျော်ရှိတဲ့အကြောင်း တချို့ဆိုရင် ၁၃၅ မျိုးရှိတဲ့အကြောင်း အမျိုးမျိုးဖော်ပြနေကြခြင်းဟာ ကျွန်တော်တို့နိုင်ငံမှာ လူမျိုးတည်ငြိမ်မှုမရှိသေးတဲ့ အကြောင်း ဖော်ညွှန်းနေတဲ့သဘော သက်ရောက်နေပါတယ်။ မြန်မာ့အလင်္ကာဟောကျမ်းတွင် ရှမ်းမျိုး သိတာ မြန်မာသတ္တ၊ မွန်သုံးဝနှင့် ဧကစွန်ထယ်ခြောက်ဆယ်ကုလား ရာတစ်ပါးတည်းဟု ဖော်ပြထား ပါတယ်။ ဒါ့အပြင် မြန်မာ ရ မျိုးတွင်လည်း ပက်နှင့်ရခိုင် နိုင်ပြန်တောင်သူ ပျူကပ်ရန်ယော ထားဝယ် နောက မျိုးသတ္တဟူလည်း မှတ်သားမိပါတယ်။ ဖော်ပြပါ တိုင်းရင်းသားလူမျိုးများကလည်း တစ်ချိန်က နေရာတစ်ခုတည်းမှာ ဆင်းသက်လာပြီး ယနေ့ ကျွန်တော်တို့ ပြောဆိုနေကြတဲ့ လူမျိုးပေါင်း ၁၀၀ကျော် သို့မဟုတ် ၁၃၅ မျိုးမှာလည်း အဲဒီက မြစ်ဖျားခံလာသည့် အကြောင်းကိုမည်သူမှ ငြင်းနိုင်မှာ မဟုတ်ပါဘူး။ ဥက္ကဋ္ဌကြီးခင်ဗျား။ မနုဿဗေဒပညာရှင်ရဲ့ အဆိုအရ လူတစ်မျိုးတွင် ရှိရမည့် ဂုဏ်အင်္ဂါ လက္ခဏာရပ်များမှာ ကိုယ်ပိုင်စာပေ၊ ကိုယ်ပိုင်စကား၊ ကိုယ်ပိုင်ယဉ်ကျေးမှု ဓလေ့ထုံးတမ်းတွေ ရှိရမယ်လို့ မှတ်သားမိပါတယ်။ မြန်မာ့ဆိုရှယ်လစ်လမ်းစဉ်ပါတီခေတ်က သုတေသနပြုခဲ့တဲ့ ပြည်ထောင်စုမြန်မာနိုင်ငံ တိုင်းရင်းသားယဉ်ကျေးမှု ရိုးရာဓလေ့စာအုပ်တွင် မျိုးနွယ်တစ်ခုတည်းမှ မျိုးနွယ်စုများစွာ သရုပ်ခွဲပြီး မှတ်တမ်းတင်ထားကြောင်း တွေ့ရပါတယ်။ တချို့မှတ်တမ်းမှာလည်း လူတစ်မျိုးကို အမည်နှစ်မျိုး၊ သုံးမျိုးဖော်ပြထားတာကိုလည်း တွေ့ရပြန်ပါတယ်။ ဥပမာအားဖြင့် ပအိုဝ်း နှင့်တောင်သူ ပဒေါင်နှင့်ကယန်း၊ ကောအီကောနှင့်အခါ တို့ဖြစ်ပါတယ်။ ဒါကြောင့် ရှိသင့်ရှိထိုက်တဲ့ လူမျိုးထက် ပိုပြီးရှိနေလျှင် စွယ်စုံကျမ်းပြုစုရာတွင် များစွာနှောင့်နှေးကြန့်ကြာနိုင်ပြီး ဝန်နှင်အား မမျှမှာစိုးမိပါတယ်။ ဒီအချက်နှင့်ပတ်သက်ပြီး ဆွေးနွေးအကြံပြုလိုတာကတော့ (၁) မျိုးနွယ်စု တစ်ခု ထဲမှ အမျိုးမျိုးဖော်ပြနေသော လူမျိုးများကို သက်ဆိုင်ရာမျိုးနွယ်စု၏သဘောဆန္ဒ သဘောထားကို ရယူပြီး တိုင်းရင်းသားခေါင်းဆောင်များက မနုဿဗေဒအင်္ဂါရပ်တစ်ခုခုဖြင့်စုစည်းကာ တစ်ပေါင်း တစ်စည်းတည်းဖြစ်စေရန် (၂) ၂၀၁၄ ခုနှစ်တွင် ကောက်ယူမည့်သန်းခေါင်စာရင်းမှာ တိကျသော လူမျိုး၊ တိကျသော လူဦးရေရရှိရန် စီမံဆောင်ရွက်သင့်ကြောင်း အကြံပြုလိုပါတယ်။ ကျွန်တော့်အနေနဲ့ ၁၉၈၃ ခုနှစ်တွင် ကောက်ယူခဲ့သော သန်းခေါင်စာရင်းလုပ်ငန်းတွင် တာဝန်ရှိပုဂ္ဂိုလ်တစ်ဦးအနေဖြင့် ပါဝင်ဆောင်ရွက်ခဲ့ဖူးပါတယ်။ သန်းခေါင်စာရင်းပုံစံဇယားကွက်တွင် မပါဝင်သော တိုင်းရင်းသား လူမျိုးငယ်များအတွက် နယ်ပယ်အတွင်း တကယ်ရှိတဲ့လူမျိုးများကို မြို့နယ်အစီအစဉ်ဖြင့် ဇယားကွက် ဖြည့်စွက်ကာ ကောက်ယူခဲ့ရာမှ မှန်ကန်သော လူမျိုး၊ တိကျသောလူဦးရေကို ရရှိစေခဲ့ကြောင်း သိရ ပါတယ်။ ဥက္ကဋ္ဌကြီးခင်ဗျား။ ဒုတိယအချက်အနေနဲ့ တင်ပြဆွေးနွေးလိုတာကတော့ လူနည်းစု တိုင်းရင်းသားများအတွက် ဖွဲ့စည်းပုံအခြေခံဥပဒေပါ ပြဋ္ဌာန်းချက်၊ အခွင့်အရေးနှင့်ပတ်သက်ပြီး မဆုံး ရှုံးစေရန် ဖြစ်ပါတယ်။ နိုင်ငံတော်ကို တိုင်းဒေသကြီး ရ ခုနှင့် လူမျိုးကိုကိုယ်စားပြုတဲ့ ပြည်နယ် ရ ခုဖြင့် ဖွဲ့စည်းထားကြောင်း ဖွဲ့စည်းပုံအခြေခံဥပဒေပုဒ်မ ၄၉ အရဖော်ပြထားပါတယ်။ ထို့အတူ ပြည်နယ် ကိုယ်စားပြု မရှိသေးသော တိုင်းရင်းသားလူမျိုးများဖြစ်ကြတဲ့ နာဂ၊ ဝ၊ ကိုးကန့်၊ ပလောင်၊ ဓနု၊ ပအိုဝ့် တို့အတွက်လည်း သာတူညီမျှရှိစေရန် ကိုယ်ပိုင်အုပ်ချုပ်ခွင့်ရတိုင်း၊ ကိုယ်ပိုင်အုပ်ချုပ်ခွင့်ရဒေသကို ဖွဲ့စည်းပုံအခြေခံဥပဒေပုဒ်မ ၅၆ အရ သတ်မှတ်ပေးထားပါတယ်။ ဒါ့အပြင် တိုင်းရင်းသားလူမျိုးငယ် များအတွက်လည်း လျော်ကန်သင့်မြတ်သောလူဦးရေရှိလျှင် သက်ဆိုင်ရာ တိုင်းဒေသကြီး/ ပြည်နယ်နှင့် ကိုယ်ပိုင်အုပ်ချုပ်ခွင့်ရစီရင်စု ဥပဒေပြု ရာတွင် တိုင်းရင်းသားလူမျိုးများကိုယ်စား ပါဝင်ခွင့်ရှိသည်ဟု ဖွဲ့စည်းပုံအခြေခံဥပဒေပုဒ် ၁၅ တွင် အတိအလင်းပြဋ္ဌာန်းပြီးဖြစ်ပါတယ်။ ဒါကြောင့် တိုင်းရင်းသား မျိုးနွယ်စု တစ်ခုတည်းတွင် လူမျိုးအမျိုးမျိုး သတ်မှတ်ဖော်ပြနေခြင်းက သင့်လျော်လျောက်ပတ်သော လူဦးရေများမရှိလျှင် အဆိုပါအခွင့်အရေးကို လူနည်းစုတိုင်းရင်းသားများ လက်လွှတ်ဆုံးရှုံးရမှာဖြစ်ပါတယ်။ ဒီအချက်ကို စွယ်စုံကျမ်းပြုစုရာတွင် သတိမူသင့်ပါတယ်။ လေ့လာရသမျှတော့ ကျွန်တော်တို့ နိုင်ငံမှာ လူဦးရေ ၁၀၀၀၀ အထက်ရှိတဲ့ တိုင်းရင်းသားလူမျိုးပေါင်းဟာ ၃၅ မျိုးသာရှိကြောင်း သိရပါ တယ်။ လေးစားအပ်သော ပြည်သူ့လွှတ်တော်ဥက္ကဋ္ဌကြီးခင်ဗျား။ နိဂုံးချုပ်အနေဖြင့် ကျွန်တော့်ရဲ့ ထောက်ခံဆွေးနွေးမှုကို ကောက်နုတ်တင်ပြရမယ်ဆိုရင် (၁) ပြည်ထောင်စုကြီးကို တိုင်းရင်းသားလူမျိုး တိုင်းချစ်မြတ်နိုးကြစေဖို့၊ (၂) လူမျိုးတစ်မျိုးနှင့်တစ်မျိုး သူ့အကြောင်း ငါမသိ ငါ့အကြောင်း သူမသိ မဖြစ်ရလေအောင် တစ်ဦးအကြောင်းကို တစ်ဦးက နားလည်ကာ စာနာထောက်ထားတတ်သည့် စိတ်ဓာတ်ဖြစ်စေပြီး ထာဝရစည်းလုံးညီညွတ်မှုရရှိစေရန်၊ (၃) တိုင်းရင်းသားတို့၏ သမိုင်း၊ စာပေ၊ ယဉ်ကျေးမှု၊ ဓလေ့ထုံးတမ်းများ စွယ်စုံကျမ်းဖြင့် မှတ်တမ်းတင်တဲ့နေရာမှာ ပေါ်ထွန်းလာနိုင်စေပြီး ပြုစုရာတွင်လည်း ဝန်နှင့်အားမျှတစေဖို့၊ (၄) ဖွဲ့စည်းပုံအခြေခံဥပဒေအရ လူနည်းစုတိုင်းရင်းသား များ၏ အခွင့်အရေးကို မဆုံးရှုံးစေရန်၊ (၅) လာမည့် ၂၀၁၄ ခုနှစ်တွင် ကောက်ယူမည့် သန်းခေါင်စာရင်းတွင် တိကျသော လူမျိုးနှင့် မှန်ကန်သော လူဦးရေရရှိအောင် ကြိုတင်ပြင်ဆင်မှုတွင် ထည့်သွင်းစဉ်းစား ပေးဖို့လိုအပ်ကြောင်း အကြံပြုလိုပါတယ်။ ဒါကြောင့် ကန့်ဘလူမဲဆန္ဒနယ် ပြည်သူ့လွှတ်တော်ကိုယ်စားလှယ် ဒေါက်တာချမ်းငြိမ်း တင်သွင်းသော တိုင်းရင်းသားလူမျိုးများနှင့် ပတ်သက်တဲ့ စွယ်စုံကျမ်းမှတ်တမ်းတင်ပြုစုနိုင်ရေးအဆိုကို အလေးအနက်ထားထောက်ခံဆွေးနွေးလို ပါတယ်။ ဥက္ကဋ္ဌကြီးခင်ဗျား။ တိုင်းရင်းသားလူမျိုးများ၏ အကျိုးကိုရော၊ တိုင်းပြည်ရဲ့ အကျိုးကိုပါ အမြဲစဉ်းစား ကြိုးစားပေးနေသော ကျွန်တော်တို့ လွှတ်တော်ဥက္ကဋ္ဌကြီးနှင့် မြန်ပြည်အနှံ့ခြေဆန့်ကာ လာခဲ့ကြသော တိုင်းပြည်ကောင်းရာကောင်းကျိုးကို စေတနာကောင်းဖြင့် ဝိုင်းဝန်းဆောင်ရွက်ပေး နေကြသော ကျွန်တော်တို့ ပြည်သူ့လွှတ်တော်ကိုယ်စားလှယ်ကြီးများ၊ ပြည်ထောင်စုဝန်ကြီးများ ဒီအဆိုကို အထမြောက်အောင်မြင်ဖို့အတွက် မေတ္တာစေတနာ၊ မုဒိတာစိတ်ထားပြီး ဝိုင်းဝန်းကူညီဆောင်ရွက်ပေးကြပါရန် လေးစားစွာ တိုက်တွန်းဆွေးနွေးရင်း နိဂုံးချုပ်အပ်ပါတယ်။ အားလုံးရွှင်လန်း ချမ်းမြေ့ကြပါစေ။ ကျေးဇူးတင်ပါတယ်။(ဩဘာသံများ)</speech>
<title>ဒေါက်တာချမ်းငြိမ်း၊ ကန့်ဘလူမဲဆန္ဒနယ်၏ အဆိုနှင့်စပ်လျဉ်း၍ သက်ဆိုင်ရာ ပြည်ထောင်စုအဆင့်အဖွဲ့အစည်းဝင်က ပြန်လည် ရှင်းလင်းဆွေးနွေးခြင်းနှင့် လွှတ်တော်၏အဆုံးအဖြတ်ရယူခြင်း</title>
<speech type="speaker">အဆိုနှင့်ပတ်သက်ပြီး သက်ဆိုင်ရာပြည်ထောင်စုဝန်ကြီးဌာနက အဆိုရှင်များ ဆွေးနွေးတဲ့အချိန်မှာပဲ ဆွေးနွေးလို့ပြီးခဲ့ပါပြီ။ သို့ရာတွင် ဝန်ကြီးဌာနရဲ့ တင်ပြချက် နိဂုံးပိုင်းကို လွှတ်တော်မှာ ပြန်လည်တင်ပြဖို့ လိုအပ်ပါတယ်။ တင်ပြချက်နိဂုံးပိုင်းကိုသာ လွှတ်တော်သို့ ပြန်လည် တင်ပြပေးဖို့ဖိတ်ခေါ်ပါတယ်</speech>
<speech><agency id="88">ဦးစိုးဝင်း(ဒုတိယဝန်ကြီး၊ ပြန်ကြားရေးဝန်ကြီးဌာန)</agency>လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ ကိုယ်စိတ်နှစ်ဖြာကျန်းမာ၊ ချမ်းသာပြီး မင်္ဂလာအပေါင်းနှင့်ပြည့်စုံပါစေလို့ ကျွန်တော့်အနေနဲ့ ဦးစွာဆုတောင်းမေတ္တာပို့သအပ်ပါတယ်။ ကျွန်တော်တို့ ကန့်ဘလူမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါက်တာချမ်းငြိမ်းရဲ့အဆိုဟာကျွန်တော်တို့ နိုင်ငံနှင့်လူမျိုးအတွက် အထူးပင်လျော်ကန်သင့်မြတ်သောအဆိုဖြစ်ကြောင်းကို ကျွန်တော့်အနေနဲ့ တင်ပြလိုပါတယ်။ ဒီအဆိုနှင့်ပတ်သက်လို့ ပြည်သူ့လွှတ်တော် ကိုယ်စားလှယ် ၁၅ ဦးကလည်း ရှုထောင့်အမျိုးမျိုးကနေပြီးတော့မှ အမျိုးသားရေးအမြင်နဲ့ ဆွေးနွေးချက်များဟာ မှတ်တမ်းစွယ်စုံကျမ်းပြုစုတဲ့အခါမှာ များစွာအထောက်အကူဖြစ်မှာဖြစ်ကြောင်းကိုလည်း တင်ပြလိုပါ တယ်။ အခုလို လွှတ်တော်ကိုယ်စားလှယ်တော်ကြီးများအနေနဲ့ တက်တက်ကြွကြွ ဆွေးနွေးတဲ့အတွက် လည်း ကျွန်တော်တို့ဝန်ကြီးဌာနများအနေနဲ့ အထူးပင်ကျေးဇူးတင်ရှိပါကြောင်း တင်ပြလိုပါတယ်။ နိဂုံးချုပ်အနေနဲ့ တင်ပြလိုတာကတော့ သြဂုတ်လ ၂၂ ရက်နေ့ စတုတ္ထပုံမှန် အစည်းအဝေးရဲ့ (၃၂) ရက်မြောက်နေ့မှာ ကျွန်တော်တို့တင်ပြသလိုပဲ ဒီလုပ်ငန်းပမာဏဟာ ကြီးမားကျယ်ပြန့်ပြီးတော့မှ အချိန်ယူပြီးတော့မှ လုပ်ဆောင်ရမယ့်အနေအထား ရှိပါတယ်။ ဒါကြောင့်မို့လို့ ဒီလုပ်ငန်းကြီးအောင်မြင်ဖို့အတွက် ကျွန်တော်တို့ အမျိုးသားအဆင့်ကော်မရှင်တစ်ရပ်ကို ဖွဲ့စည်းပြီးတော့မှ စနစ်တကျဆောင်ရွက်နိုင်ရေး အဆင့်ဆင့်တင်ပြပြီးတော့မှ အောင်မြင်အောင် ကြိုးပမ်းဆောင်ရွက် သွားမှာဖြစ်ကြောင်း တင်ပြလိုပါတယ်ခင်ဗျား။ အားလုံးကိုကျေးဇူးတင်ပါတယ်။(ဩဘာသံများ)</speech>
<speech type="speaker">လွှတ်တော်ကိုယ်စားလှယ်များခင်ဗျား။ လွှတ်တော်ကိုယ်စားလှယ်များရဲ့ သဘောထားကို ရယူလိုပါတယ်။ ဒေါက်တာချမ်းငြိမ်း တင်သွင်းတဲ့အဆိုကို ထောက်ခံအတည်ပြုပါ သလားခင်ဗျာ</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က အတည်ပြုပါသည်</p>
<speech type="speaker">ကန့်ကွက်ရန်ရှိပါသလားခင်ဗျား။ ကန့်ကွက်ရန်မရှိတဲ့အတွက် ကန့်ဘလူမဲဆန္ဒနယ်မှ ဒေါက်တာချမ်းငြိမ်းတင်သွင်းတဲ့ မြန်မာနိုင်ငံတိုင်းရင်းသားများ၏ သမိုင်း၊ ယဉ်ကျေးမှု၊ စာပေ၊ ဓလေ့ထုံးတမ်းများနှင့်ပတ်သက်၍ မှတ်တမ်းစွယ်စုံကျမ်းပြုစုထားရှိရေးအဆိုကို လွှတ်တော်က အတည်ပြုကြောင်းနှင့် သင့်တင့်သော အချိန်ကာလအတွင်း သတ်မှတ်ပြီးစီးအောင် ဆောင်ရွက်ရန်နှင့် သက်ဆိုင်သော အဖွဲ့အစည်း၊ လူပုဂ္ဂိုလ်ပညာရှင်များပါဝင်သော အမျိုးသားကော်မရှင်ဖြင့် ဆောင်ရွက် ရန်လိုအပ်ကြောင်း အတည်ပြုကြေညာမှတ်တမ်းတင်ပါတယ်။ (ဩဘာသံများ)</speech>
</motion>
<motion>
<title>ဦးဝင်းသန်း၊ သာပေါင်းမဲဆန္ဒနယ်မှ အရေးကြီးအဆိုတစ်ခု တင်သွင်းခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ပြည်သူ့လွှတ်တော်ဆိုင်ရာနည်းဥပဒေ ၁၃၃ အရ သာပေါင်းမဲဆန္ဒနယ်မှ ဦးဝင်းသန်းက ပြည်သူ့လွှတ်တော်ဥက္ကဋ္ဌထံရှင်းရှင်းလင်းလင်း သိခွင့်ရရှိသင့်ပါကြောင်းအဆိုအား အရေးကြီးအဆိုအဖြစ်တင်ပြလာပါတယ်။ သာပေါင်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးဝင်းသန်း ဆွေးနွေးအဆိုပြုဖို့ ဖြစ်ပါတယ်။</speech>
<speech><mp id="470">ဦးဝင်းသန်း(သာပေါင်းမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်ကြီးများ၊ အထူးဖိတ်ကြားထားတဲ့ဧည့်သည်တော်ကြီးများ၊ မင်္ဂလာအပေါင်းနှင့် ပြည့်စုံကြပါစေလို့ ဦးစွာပထမဂါရဝပြုနှုတ်ခွန်းဆက်သအပ်ပါတယ်။ ဥက္ကဋ္ဌကြီးခင်ဗျား။ ဧရာဝတီတိုင်း ဒေသကြီး၊ သာပေါင်းမဲဆန္ဒနယ်မှ ကျွန်တော် ဦးဝင်းသန်းရဲ့ ပြည်သူ့လွှတ်တော်ဆိုင်ရာနည်းဥပဒေ ၁၃၃ နှင့်အညီတင်သွင်းတဲ့အဆိုကို အရေးကြီးအဆိုအဖြစ်လက်ခံတင်သွင်းခွင့်ပြုတဲ့အတွက် ကျေးဇူး တင်ရှိပါကြောင်း ပဏာမပြောကြားလိုပါတယ်။ ဥက္ကဋ္ဌကြီးခင်ဗျား။ နိုင်ငံတော်သမ္မတကတင်သွင်းခဲ့တဲ့ လွှတ်တော်ကော်မတီ၊ ကော်မရှင်နှင့် အဖွဲ့တို့၏ ပြည်ထောင်စုအဆင့်ဟူသည့် အနက်အဓိပ္ပာယ် ဖွင့်ဆိုခြင်းနှင့်စပ်လျဉ်းသည့် နိုင်ငံတော်ဖွဲ့စည်းပုံအခြေခံဥပဒေဆိုင်ရာ ခုံရုံးရဲ့ ဆုံးဖြတ်ချက်အပေါ်မှာ ဖွဲ့စည်းပုံအခြေခံဥပဒေဆိုင်ရာခုံရုံးအား ဖွဲ့စည်းပုံအခြေခံဥပဒေပုဒ်မ ၃၃၄ အရ စွပ်စွဲပြစ်တင်ရန် ပြည်သူ့လွှတ်တော်ကိုယ်စားလှယ်များက လွှတ်တော်ဥက္ကဋ္ဌထံတင်ပြခဲ့ကြပြီးဖြစ်ပါတယ်။ အဆိုပါ တင်ပြချက်အရ လွှတ်တော်ဥက္ကဋ္ဌက နိုင်ငံတော်သမ္မတထံသို့ ၂၀၁၂ ခုနှစ်၊ သြဂုတ်လ ၁၄ ရက်နေ့မှာ သဝဏ်လွှာပေးပို့ခဲ့ပြီးတော့ နိုင်ငံတော်သမ္မတထံမှလည်း ၂၀၁၂ ခုနှစ်၊ သြဂုတ်လ ၂၀ ရက်စွဲနဲ့ ပြည်သူ့ လွှတ်တော်ဥက္ကဋ္ဌထံသို့ သဝဏ်လွှာတစ်စောင်ပြန်လည်ပေးပို့ပြီးဖြစ်တာကို သိရှိပြီးဖြစ်ကြပါ တယ်။ လွှတ်တော်ဥက္ကဋ္ဌက အထက်ပါသဝဏ်လွှာကို ပေးပို့ခြင်းမပြုမီမှာ ပြည်သူ့လွှတ်တော် ကိုယ်စားလှယ်များရဲ့ ဆန္ဒကို ဥပဒေနှင့်အညီ ဆောင်ရွက်ပေးပါ့မယ်လို့ ဝန်ခံပြောဆိုသွားတဲ့အတွက် ထိုသို့ဝန်ခံပြောဆိုမှုကို ကျွန်တော်တို့ ပြည်သူ့ကိုယ်စားလှယ်များက လေးနက်စွာယုံကြည်ခဲ့ကြပါတယ်။ ဒီလိုယုံကြည်သည့်အတွက်ကြောင့်လည်းကောင်း၊ နိုင်ငံတော်သမ္မတထံက ပြန်ကြားလာမယ့်ရလဒ် အပေါ်မှာမူတည်လျက် ဆက်လက်လုပ်ဆောင်ရန် ခဏသည်းခံပါလို့ လွှတ်တော်ဥက္ကဋ္ဌရဲ့ သဘောထား ကြီးမှုကို အလေးထားလေးစားသောအားဖြင့်လည်းကောင်း ကျွန်တော်တို့ပြည်သူ့ကိုယ်စားလှယ်များ က သည်းခံစောင့်ဆိုင်းခဲ့ကြပါတယ်။ ဥက္ကဋ္ဌကြီးခင်ဗျား။ ကျွန်တော်ဟာ အစိုးရ၏အာမခံချက်များ၊ ကတိများနှင့် တာဝန်ခံချက်များစိစစ်ရေးကော်မတီရဲ့ အဖွဲ့ဝင်တစ်ဦးလည်းဖြစ်ပါတယ်။ ဥက္ကဋ္ဌကြီးရဲ့ မေတ္တာရပ်ခံချက်ကို ကတိကဝတ်တစ်ခုအဖြစ်အနေနဲ့လည်း ကျွန်တော်တို့မှတ်သားထားတဲ့အတွက် မေးခွန်းဆန်တဲ့ဒီအဆိုကိုတင်သွင်းရ ခြင်းပဲဖြစ်ပါတယ်ခင်ဗျား။ ဥက္ကဋ္ဌကြီးခင်ဗျား။ နိုင်ငံတော် သမ္မတထံမှ သဝဏ်လွှာပေးပို့ရောက်ရှိလာတဲ့အခါမှာ သဝဏ်လွှာရဲ့ နောက်ဆုံးအပိုင်းမှာပါရှိတဲ့ သို့သော်လည်း ဤအဖွဲ့အစည်း ၂ ခုသည် ဖွဲ့စည်းပုံအခြေခံဥပဒေအရ သီးခြားပေးအပ်ထားသည့် သီးခြားလွတ်လပ်သောအဖွဲ့အစည်းများဖြစ်ပါသဖြင့် မိမိတို့ဆန္ဒအရ ကြိုက်နှစ်သက်သော နိုင်ငံရေး လမ်းကြောင်းကိုရွေးချယ်နိုင်ခွင့်ရှိပါကြောင်းဟု ကြားသိရပြီးတော့ ၂၀၁၂ ခုနှစ်၊ သြဂုတ်လ ၂၁ ရက် နေ့အထိ လွှတ်တော်ဥက္ကဋ္ဌကြီးက မည်သို့ဆောင်ရွက်ပေးမလဲဆိုတာကို ကျွန်တော်တို့ဆက်လက် သည်းခံစောင့်ဆိုင်းခဲ့ကြပါတယ်။ သို့သော်လည်း ၎င်းဩဂုတ်လ ၂၁ ရက်နောက်ပိုင်းမှာလည်း ဘာမျှဆက်လက်ဆောင်ရွက်ပေးခြင်း၊ ထူးခြားမှုမရှိတဲ့အတွက် ကျွန်တော်တို့အားလုံးရဲ့ အယူအဆတွေ ဖြစ်ပေါ်လာပါတယ်။ ကျွန်တော်တို့အားလုံးရဲ့ တင်ပြချက်ကို လွှတ်တော်ဥက္ကဋ္ဌကြီးက လျစ်လျူရှု ထားပါပြီလား။ သို့တည်းမဟုတ် ကျွန်တော်တို့ လွှတ်တော်ရဲ့ အပေါ်မှာ လွှမ်းမိုးထားတဲ့ အဖွဲ့အစည်း တစ်ခုရှိပြီလား။ သို့မဟုတ် လွှမ်းမိုးထားတဲ့ လူပုဂ္ဂိုလ်တစ်ဦးဦးရှိနေပြီလားဟု ထင်မြင်ယူဆမိပါတယ်။ ဒီလိုထင်မြင်ယူဆချက်နှင့်အတူ လက်ရှိဖြစ်စဉ်အနေအထားအတိုင်းသာ ဆက်လက်လုပ်ဆောင်ရမယ် ဆိုပါလျှင် ကျွန်တော်တို့ ပြည်သူ့ကိုယ်စားလှယ်များအနေနဲ့ ပြည်သူတို့ရဲ့အကျိုးကို ဘယ်လိုမှ ထိထိရောက်ရောက် ဆက်လက်ဆောင်ရွက်နိုင်တဲ့အနေအထား မရှိတော့ပါဘူး။ ဥက္ကဋ္ဌကြီးခင်ဗျား။ စကားရပ်များကို အနက်အဓိပ္ပာယ် ဖွင့်ဆိုတဲ့ကိစ္စနှင့်ပတ်သက်ရင် ကျွန်တော်တို့နိုင်ငံမှာ တည်ဆဲဥပဒေ ပြဋ္ဌာန်းပြီးသားရှိပါတယ်။ ၁၉၇၃ ခုနှစ် စကားရပ်များအနက်အဓိပ္ပာယ်ဖွင့်ဆိုရေးဥပဒေဖြစ်ပါတယ်။ လွှတ်တော်ကိုယ်စားလှယ်များရဲ့ ပြည်ထောင်စုအဆင့်အတန်းနှင့် ပတ်သက်၍ အနက်အဓိပ္ပာယ် ဖွင့်ဆိုရာမှာ အဆိုပါ ၁၉၇၃ ခုနှစ် စကားရပ်များ အနက်အဓိပ္ပာယ်ဖွင့်ဆိုရေးဥပဒေပုဒ်မ ၃ ပုဒ်မခွဲ(ခ) အရ ဥပဒေပြဋ္ဌာန်းချက်တစ်ရပ်ရပ်၏ အနက်အဓိပ္ပာယ်ကို ယင်းဥပဒေပြု သည့်အာဏာပိုင် အဖွဲ့အစည်း၏ ရည်ရွယ်ချက်နှင့် ကိုက်ညီအောင် ဖွင့်ဆိုရမယ်လို့ လမ်းညွှန်ထားပါတယ်။ ဒီလမ်းညွှန်ချက်အရဆိုရင် ဖွဲ့စည်းပုံအခြေခံဥပဒေပုဒ်မ ၄၄၃ ပြဋ္ဌာန်းချက်မှာလည်း ရည်ရွယ်ချက် ထင်ထင်ရှားရှားရှိနေပါလျက်နဲ့ ခုံရုံးကဖွဲ့စည်းပုံအခြေခံဥပဒေပါ ပြဋ္ဌာန်းချက်များနှင့်ညီညွတ်ခြင်း မရှိကြောင်းလို့ ဆုံးဖြတ်လိုက်တာဟာ ဖွဲ့စည်းပုံအခြေခံဥပဒေကို မျက်ကွယ်ပြု ဆုံးဖြတ်ခဲ့ခြင်း ဖြစ်ပြီးတော့ အထက်ပါဖွဲ့စည်းပုံအခြေခံဥပဒေ ပုဒ်မ ၄၄၃ ကိုလည်း ဖောက်ဖျက်ရာရောက်ကြောင်း ထင်ရှားနေပါတယ်။ လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးခင်ဗျား။ မနေ့က ၂၀၁၂ ခုနှစ်၊ သြဂုတ်လ ၂၃ ရက်နေ့မှာ ပြည်သူ့လွှတ်တော်အစည်းအဝေးစတင်ရန် နံနက် ၁၀းဝဝ နာရီ၌ စီစဉ်ထားသော်လည်း အစည်းအဝေး မကျင်းပဖြစ်တာကြောင့် တက်ရောက်ရန် စောင့်ဆိုင်းနေကြတဲ့ လွှတ်တော်ကိုယ်စားလှယ်များမှာ အချိန်ကုန်လူပန်းဖြစ်ကြရပါတယ်။ ဒါဟာ ပြည်သူ့ကိုယ်စားလှယ် များကို အလေးမထားရာလည်း ရောက်ခဲ့ပါတယ်။ သို့ဖြစ်ပါသောကြောင့် ဥက္ကဋ္ဌကြီးခင်ဗျား။ ကျွန်တော်တင်သွင်းလိုသည့်အဆိုမှာ ပြည်သူ့လွှတ်တော်ဥက္ကဋ္ဌ၏ ၂၀၁၂ ခုနှစ်၊ သြဂုတ်လ ၁၄ ရက်စွဲပါ သဝဏ်လွှာနှင့် နိုင်ငံတော်သမ္မတကပြန်လည်ပေးပို့သော သြဂုတ်လ ၂၀ ရက်ပါသဝဏ်လွှာများနှင့် စပ်လျဉ်း၍ ပြည်သူ့လွှတ်တော်ကိုယ်စားလှယ်များ၏ မှန်ကန်သောဆန္ဒအား လွှတ်တော်ဥက္ကဋ္ဌအနေဖြင့် မည်သို့ သဘောထားသည်ကို ရှင်းရှင်းလင်းလင်း သိခွင့်ရသင့်ပါကြောင်းအဆိုအား လေးလေးစားစား တင်သွင်းအပ်ပါတယ်ခင်ဗျား။ ကျေးဇူးတင်ပါတယ်။(ဩဘာသံများ)</speech>
<speech type="speaker">ဦးဝင်းသန်း၏ အဆိုနှင့်ပတ်သက်ပြီးတော့ ဆွေးနွေးလိုတဲ့ လွှတ်တော် ကိုယ်စားလှယ်တစ်ဦးအား ဖိတ်ခေါ်ပါတယ်</speech>
<speech><mp id="412">ဒေါက်တာစိုးရင်(ကမာရွတ်မဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်အပေါင်းတို့ မင်္ဂလာအပေါင်းနှင့်ပြည့်စုံပါစေလို့ နှုတ်ခွန်းဆက်သအပ်ပါတယ်။ ကျွန်တော်ကတော့ ရန်ကုန်တိုင်းဒေသကြီး၊ ကမာရွတ်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါက်တာစိုးရင် ဖြစ်ပါတယ်။ ပြည်သူ့လွှတ်တော် အခွင့်အရေး ကော်မတီရဲ့ အတွင်းရေးမှူးလည်း ဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီး ခင်ဗျား။ ပြည်သူ့လွှတ်တော်ကိုယ်စားလှယ်တွေ အားလုံးဟာ လွှတ်တော်ဆိုင်ရာလုပ်ငန်းများနှင့် ဥပဒေပြုရေးလုပ်ငန်းများဆောင်ရွက်ရာမှာ ဥက္ကဋ္ဌကြီး၏ လမ်းညွှန်မှု ကြီးကြပ်မှုနှင့် စီမံခန့်ခွဲမှု အောက်မှာ တညီတညွတ်တည်း ပူးပေါင်းဆောင်ရွက်ခဲ့တာဟာ တိုင်းသိပြည်သိ ဖြစ်ပါတယ်။ ဥက္ကဋ္ဌကြီး၏ လမ်းညွှန်မှုပြုတဲ့ ပါတီစွဲ၊ ဝါဒစွဲ၊ လူမျိုးစွဲ၊ ဘာသာစွဲတွေ မထားဘဲနှင့် နိုင်ငံ့အကျိုး၊ တိုင်းပြည်အကျိုးအတွက် လွှတ်တော်အတွင်းမှာ ပူးပေါင်းဆောင်ရွက်နေကြတာ ဖြစ်ပါတယ်။ ဥက္ကဋ္ဌကြီး၏ ပဲ့ကိုင်ထိန်းကျောင်းမှုအတွက် ပြည်သူ့လွှတ်တော်တစ်ရပ်လုံးဟာ ဥပဒေပြု ရေးလုပ်ငန်း တွေကို ပီပြင်စွာဆောင်ရွက်နိုင်ခဲ့ပြီး ဒီမိုကရေစီနိုင်ငံတော်သစ် တည်မြဲဖြစ်ထွန်းအောင် ဖော်ဆောင်နေ ကြတာ ဖြစ်ပါတယ်။ ဥက္ကဋ္ဌကြီးခင်ဗျား။ ယခုအခါမှာ နိုင်ငံတော်အခြေခံဥပဒေခုံရုံးက လွှတ်တော်အသီးသီးက ဖွဲ့စည်းတဲ့ ကော်မတီ၊ ကော်မရှင်အဖွဲ့တွေဟာ ပြည်ထောင်စုအဆင့်သို့ သတ်မှတ်ထားတာဟာ ဖွဲ့စည်းပုံအခြေခံဥပဒေနှင့် မညီညွတ်ကြောင်းဆုံးဖြတ်ထားတာ လွှတ်တော်ကိုယ်စားလှယ်တွေ လုပ်ငန်းဆောင်ရွက်ရာမှာ ဥပဒေဆိုင်ရာ အကြပ်အတည်းများစွာ ဖြစ်ပေါ်နေပါတယ်။ ဒါကြောင့်ပြည်သူ့လွှတ်တော်ကိုယ်စားလှယ် ၃၂၀ က လက်မှတ်ရေးထိုးပြီး ပြည်သူ့လွှတ်တော်အခွင့်အရေး ကော်မတီကတစ်ဆင့် ဥက္ကဋ္ဌကြီးထံ တင်ပြထားပြီး ဖြစ်ပါတယ်။ ဥက္ကဋ္ဌကြီးခင်ဗျား။ ပြည်သူ့လွှတ်တော်ကိုယ်စားလှယ်များရဲ့ တင်ပြချက်၊ လိုလားချက်တွေကို ဥက္ကဋ္ဌကြီးအနေနဲ့ နားလည်သဘောပေါက်ပြီး ကိုယ်စားလှယ်များရဲ့ ဆန္ဒကို အရေးယူဆောင်ရွက် ပေးပါမယ်လို့ လွှတ်တော်အစည်းအဝေးမှာ ဝန်ခံပြောကြားခဲ့တာကို ပြည်သူ့လွှတ်တော် ကိုယ်စားလှယ် အားလုံးက လက်ခံယုံကြည်ထားပြီး ဖြစ်ပါတယ်။ တစ်ဆက်တည်းမှာပဲ ဥက္ကဋ္ဌကြီးအနေနဲ့ နိုင်ငံတော် သမ္မတကြီးထံ သဝဏ်လွှာပေးပို့ပြီး ဆက်လက်ဆောင်ရွက်လိုတဲ့အတွက် ကိုယ်စားလှယ်တွေ ခေတ္တသည်းခံစောင့်ဆိုင်းပေးဖို့ ပြောခဲ့တာကြောင့် ဥက္ကဋ္ဌကြီးရဲ့ သဘောထားကြီးမှုအတွက် ကျွန်တော်တို့ နားထောင်ပြီး သည်းခံစောင့်ဆိုင်းခဲ့ပါတယ်။ ဥက္ကဋ္ဌကြီးခင်ဗျား။ အဲဒီလို စောင့်ဆိုင်းနေချိန်မှာ အဖြစ်မှန်အချက်အလက်တွေပေါ်မှာ ထင်ယောင်ထင်မှား ဖြစ်စေနိုင်တဲ့ အချက်တွေ၊ လွှတ်တော်များနှင့် လွှတ်တော်ကိုယ်စားလှယ်များရဲ့ ဂုဏ်သိက္ခာနှင့် အဆင့်အတန်းကို ကျဆင်းစေတဲ့ ဖော်ပြချက်တွေ၊ လွှတ်တော်ကိုယ်စားလှယ်တွေဟာ ပြည်ထောင်စုအဆင့်ပုဂ္ဂိုလ်တွေ ခံစားသလို ခံစားခွင့်တွေရရှိနေလိုသည့်ပုံစံမျိုးနှင့် သတင်းစာ၊ မီဒီယာ၊ ဂျာနယ်တွေမှာ ရေးသားဖော်ပြချက်တွေ ပေါ်ထွက်လာပါတယ်။ ကျွန်တော်တို့ရဲ့ မဲဆန္ဒရှင်ပြည်သူတွေကလည်း ဒီအချက်တွေ ပေါ်မှာ စိတ်ဝင်စားမှု ပိုမိုများပြားလာပြီး လွှတ်တော်ရဲ့ စောင့်ဆိုင်းမှုတွေကို စောင့်ကြည့်လေ့လာခဲ့ ပါတယ်။ လွှတ်တော်ကိုယ်စားလှယ်တွေကိုလည်းပဲ ဒီအချက်တွေနှင့်ပတ်သက်ပြီးတော့ မေးမြန်းစုံစမ်း လာတာလည်းပဲ ရှိပါတယ်။ သူတို့တွေရဲ့ မေးမြန်းမှုတွေကို လွှတ်တော်ကိုယ်စားလှယ်တွေဟာ ရည်ရည်လည်လည်ပြန်လည်ရှင်းပြနိုင်ဖို့ အရေးကြီးပါတယ်။ လွှတ်တော်ကိုယ်စားလှယ်များရဲ့ လွှတ်တော်အတွင်းမှာ ဆောင်ရွက်နေမှုအပေါ် ပြည်သူတွေရဲ့ အမြင် ကြည်လင်ရှင်းလင်းဖို့ လိုပါတယ်။ ဥက္ကဋ္ဌကြီးခင်ဗျား။ ယခုအခါမှာ ဥက္ကဋ္ဌကြီးရဲ့ သဝဏ်လွှာအပေါ်မှာ နိုင်ငံတော်သမ္မတကြီးရဲ့ ပြန်ကြားချက်သဝဏ်လွှာကိုလည်း ကျွန်တော်တို့ လွှတ်တော်ဥက္ကဋ္ဌကြီးကတစ်ဆင့် ကြားသိရပြီး ဖြစ်ပါတယ်။ ဒီသဝဏ်လွှာအပေါ်မှာ ကျွန်တော်တစ်တွေ ဘယ်လိုဆက်လက်ဆောင်ရွက်ရမယ် ဆိုတာကို လွှတ်တော်ကိုယ်စားလှယ်တွေ အားလုံးသိရှိနေကြပါတယ်။ ဥက္ကဋ္ဌကြီးခင်ဗျား။ အချိန်တွေ ဆွဲပြီး ဆက်လက်သည်းခံစောင့်ဆိုင်းနေတဲ့ အချိန်တွေဟာ ကြာလာပြီလို့ တင်ပြလိုပါတယ်။ ဥက္ကဋ္ဌကြီးဟာ ကျွန်တော်တို့ အားကိုးအားထားပြုတဲ့ လွှတ်တော်အကြီးအမှူး ဖြစ်ပါတယ်။ လွှတ်တော်ကိုယ်စားလှယ်တွေရဲ့ တင်ပြချက်တွေအပေါ်မှာ ဥက္ကဋ္ဌကြီးအနေနဲ့ လစ်လျူရှုထားမယ်လို့ကျွန်တော်တို့ မယူဆလိုပါဘူး။ ဥက္ကဋ္ဌကြီးရဲ့ အကျိုးအကြောင်းရှင်းပြချက်နှင့် လွှတ်တော် ကိုယ်စားလှယ်များရဲ့ဆန္ဒကို ဘယ်လိုသဘောထားတယ်ဆိုတာ လွှတ်တော်ကိုယ်စားလှယ်တွေ အားလုံး က ကြားသိလိုကြပါတယ်။ ဥက္ကဋ္ဌကြီးခင်ဗျား။ ဒီအတွက်ကြောင့် သာပေါင်းမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးဝင်းသန်းရဲ့ အဆိုတင်ပြချက်နှင့် သဝဏ်လွှာကိစ္စနှင့်ပတ်သက်ပြီးတော့ ဥက္ကဋ္ဌကြီးရဲ့ သဘောထား ရှင်းလင်းချက်တင်ပြဖို့ အဆိုကို ကျွန်တော့်အနေနဲ့ လေးလေးနက်နက် လေးလေးစားစား ထောက်ခံ တင်ပြအပ်ပါတယ်။ (ဩဘာသံများ)</speech>
<speech type="speaker">လေးစားချစ်ခင်ရပါသော လွှတ်တော်ကိုယ်စားလှယ်များခင်ဗျား။ သာပေါင်း မဲဆန္ဒနယ်မှ ဦးဝင်းသန်း မေးမြန်းတဲ့ မေးခွန်းဆန်သောအဆိုဟာ မေးသင့်မေးထိုက်တဲ့ကိစ္စ ဖြစ်ပါတယ်။ ဒီလို မေးမြန်းတဲ့အတွက်လည်း ကျွန်တော့်အနေနဲ့ စိတ်မကောင်းမရှိပါဘူး။ မေးမြန်းချက် ရဲ့ ပထမအပိုဒ်ထက် ဒုတိယအပိုဒ်ကို ကျွန်တော် ဦးစွာရှင်းလင်းတင်ပြချင်ပါတယ်။ လွှတ်တော်ကို အလေးထားရာမရောက်ဘူးဆိုတဲ့ မေးမြန်းမှုနဲ့ပတ်သက်ပြီးတော့ မိမိလွှတ်တော်ဥက္ကဋ္ဌအနေနဲ့ လွှတ်တော်အပေါ် အလေးထားပါတယ်ဆိုတာ ဦးစွာ ပြောချင်ပါတယ်။ လွှတ်တော်ရဲ့ ဂုဏ်သိက္ခာ လွှတ်တော်ရဲ့ အဆင့်အတန်းကိုလည်း အမြဲကာကွယ်ထိန်းသိမ်းလျက်ရှိပါတယ်။ ယမန်နေ့ ၂၃-၈၂၀၁၂ ရက်နေ့မှာ နိုင်ငံတော်သမ္မတက ဖွဲ့စည်းပုံအခြေခံဥပဒေဆိုင်ရာ ခုံရုံးကိစ္စနဲ့ပတ်သက်၍ ညှိနှိုင်းဆွေးနွေးလိုကြောင်း ဖိတ်ခေါ်ခဲ့၍ အမျိုးသားလွှတ်တော်ဥက္ကဋ္ဌ ဦးခင်အောင်မြင့် မိမိနှင့် တာဝန်ရှိသူများက မနေ့က မနက် ၉ နာရီမှာ စတင်ပြီး ဆွေးနွေးညှိနှိုင်းမှုများ ပြုလုပ်ခဲ့ပါတယ်။ လွှတ်တော်အစည်းအဝေးကို ဒါကြောင့်လည်း အချိန်မီမရောက်ခဲ့ခြင်း ဖြစ်ပါတယ်။ နောင်တွင် လွှတ်တော်ကို မိမိအနေဖြင့် လွှတ်တော်၊ လွှတ်တော်ကိုယ်စားလှယ်များကို အလေးထား လေးစားသွားမှာ ဖြစ်သလို လွှတ်တော်ရဲ့ ဂုဏ်သိက္ခာမြင့်မားရေးနဲ့ လွှတ်တော်ရဲ့ တာဝန်နဲ့ လုပ်ပိုင်ခွင့် မှန်ကန်စွာရရှိရေးဆောင်ရွက်ရာတွင် လွှတ်တော်နှင့် လွှတ်တော်ကိုယ်စားလှယ်များအား စော်ကားရာအဖြစ်မျိုးမရောက်အောင် အချိန်ကို တွက်ချက်ပြီး လေးစားလိုက်နာ ဆောင်ရွက်သွားမည် ဖြစ်ပါကြောင်း လွှတ်တော်သို့ ရှင်းလင်းတင်ပြပါတယ် လွှတ်တော်ကိုယ်စားလှယ်များခင်ဗျား။ ကိုယ်စားလှယ်ဦးဝင်းသန်း ပြောဆိုဆွေးနွေးမေးမြန်းမှု များဟာ မေးသင့်မေးထိုက်တဲ့ ကိစ္စများဖြစ်တယ်လို့ ကျွန်တော် ဝန်ခံပြောဆိုပြီး ဖြစ်ပါတယ်။ ကျွန်တော့်အနေနဲ့လည်း သဝဏ်လွှာ တင်ပြရေးသားတဲ့နေ့က ဝန်ခံကတိဆန်သော ဆောင်ရွက်မှုများလွှတ်တော်ရှေ့မှောက်မှာ ပြုလုပ်ခဲ့ပြီး ဖြစ်ပါတယ်။ ပြည်သူ့ကိုယ်စားလှယ်များရဲ့ တရားနည်းလမ်း ကျစွာဖြင့် စုပေါင်းလက်မှတ်ရေးထိုး တင်ပြချက် သို့တည်းမဟုတ် တာဝန်ပေးချက်ကို လွှတ်တော် ဥက္ကဋ္ဌတစ်ယောက်အနေဖြင့် မည်သို့မှ ပစ်ပယ်နိုင်ခြင်း၊ လျစ်လျူပြုရန် ဖြစ်ခြင်းမပြုနိုင်ပါဘူး။ ဒါကိုလည်း ကျွန်တော် နားလည်လက်ခံပါတယ်။ ကျွန်တော့်အနေနဲ့ ကြီးတဲ့အမှုငယ်စေ၊ ငယ်တဲ့အမှု ပပျောက်စေ နိုင်ငံတော်အတွက် ဥပဒေပြု လွှတ်တော်နဲ့ ကိုယ်စားလှယ်များအတွက် အုပ်ချုပ်ရေးအဖွဲ့ တရားစီရင်ရေးအဖွဲ့များအတွက် အဆင်ပြေချောမွေ့စေပြီး ဂုဏ်သိက္ခာအတွက်လည်းကောင်း၊ ထိခိုက် နစ်နာမှုအနည်းဆုံးအတွက်သာ စဉ်းစားတွေးတော ကြိုးစားဆောင်ရွက်ခဲ့ခြင်း ဖြစ်ပါတယ်။ ဆောင်ရွက် နေခြင်း ဖြစ်ပါတယ်။ ဦးဝင်းသန်းနဲ့ လွှတ်တော်ကိုယ်စားလှယ်များ ထင်မြင်ယူဆစရာဖြစ်သော ထင်မြင်ယူဆနိုင်သော လွှတ်တော်အပေါ်တွင် လွှမ်းမိုးသော အဖွဲ့အစည်း သို့မဟုတ် လူပုဂ္ဂိုလ်တစ်ဦး တစ်ယောက်မျှ မရှိကြောင်းကိုလည်း လွှတ်တော်ကိုအသိပေးတင်ပြလိုပါတယ်။ လွှတ်တော် ကိုယ်စားလှယ်များအနေဖြင့် ပြည်သူ့အကျိုးအတွက် မှန်ကန်မျှတစွာဖြင့် ဂုဏ်သိက္ခာရှိရှိ၊ ဆောင်ရွက် နေနိုင်ရန် ယခု ရက်ပိုင်းအတွင်း အမျိုးသားလွှတ်တော်က ဖွဲ့စည်းပုံအခြေခံဥပဒေဆိုင်ရာ ခုံရုံးနဲ့ပတ်သက်၍ စတင်ဆောင်ရွက်မယ်ဆိုတာလည်း ကြားသိထားရပါတယ်။ ဒါကြောင့် မိမိတို့ လွှတ်တော်ကိုယ်စားလှယ်များအနေနဲ့ မိမိတို့လွှတ်တော်အခန်းကဏ္ဍ ရောက်တဲ့အခါမှာ ဆောင်ရွက် ဖွယ်ရာ ဆောင်ရွက်နိုင်အောင် သည်းခံစောင့်ဆိုင်းဆောင်ရွက်ပေးပါရန် မိမိအနေနဲ့ ထပ်မံမေတ္တာရပ်ခံ ပါတယ်။ အားလုံးကျေးဇူးတင်ပါတယ်။(ဩဘာသံများ)</speech>
</motion>
</section>
</discussion>
<postface>
<title>ပြည်သူ့လွှတ်တော်ဥက္ကဋ္ဌက ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး (၃၃)ရက်မြောက်နေ့ရပ်နားကြောင်းနှင့် အစည်းအဝေး (၃၄)ရက်မြောက်နေ့ ကျင်းပမည့်နေ့ရက်နှင့် အချိန်ကိုကြေညာခြင်း</title>
<speech type="speaker">ပြည်သူ့လွှတ်တော်ကိုယ်စားလှယ်များခင်ဗျား။ ပထမအကြိမ် ပြည်သူ့ လွှတ်တော်စတုတ္ထပုံမှန်အစည်းအဝေးရဲ့ ၃၃ ရက်မြောက်နေ့ရပ်နားပါမယ်။ ပထမအကြိမ် ပြည်သူ့ လွှတ်တော်ပုံမှန်စတုတ္ထပုံမှန်အစည်းအဝေးကို လာမယ့်တနင်္လာနေ့မှာ ဆောင်ရွက်မှာမဟုတ်ဘဲ တနင်္လာနေ့မှာတော့ ပြည်ထောင်စုလွှတ်တော်အစည်းအဝေး ကို နံနက် ၁၀းဝဝ နာရီအချိန်မှာ စတင်ကျင်းပမှာ ဖြစ်ကြောင်း ကြေညာပါတယ်။ (ဩဘာသံများ)</speech>
<speech type="mc">ပြည်သူ့လွှတ်တော်ဥက္ကဋ္ဌကြီး ပြန်လည်ထွက်ခွာပါပြီခင်ဗျား။</speech>
<speech type="mc">ကိုယ်စားလှယ်များခင်ဗျား။ အစည်းအဝေးခန်းမအတွင်းမှ ပြန်လည် ထွက်ခွာနိုင်ကြပါပြီခင်ဗျား</speech>
<p>ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး (၃၃)ရက်မြောက်နေ့ကို ၁၂၁၅ နာရီတွင် ရပ်နားပါသည်။</p>
</postface>
</transcript>
</doc>
