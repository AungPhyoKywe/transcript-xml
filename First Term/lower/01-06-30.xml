<doc>
<docinfo>
<docno>01-06-30.xml</docno>
<pdf>01-06-30.pdf</pdf>

<legislature value="lower">ပြည်သူ့လွှတ်တော်</legislature>
<title>ပြည်ထောင်စုသမ္မတမြန်မာနိုင်ငံတော် ပထမအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေး (၃၀) ရက်မြောက်နေ့မှတ်တမ်း</title>
<date value='22-03-2013'>၁၃၇၄ ခုနှစ်၊ တပေါင်းလဆန်း ၁၁ ရက် (၂၀၁၃ ခုနှစ်၊ မတ်လ ၂၂ ရက်) (သောကြာနေ့) </date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ပထမအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေး (၃၀) ရက်မြောက်နေ့ကို နံနက် ၁၀း၃၀ နာရီအချိန်၌ စတင်ကျင်းပပါသည်။ ပြည်သူ့လွှတ်တော်ဥက္ကဋ္ဌအဖြစ် သူရဦးရွှေမန်းက ဆောင်ရွက်ပြီး၊ အခမ်းအနားမှူးအဖြစ်ဦးတင်ဝင်းအောင်၊ ဒုတိယညွှန်ကြားရေးမှူးချုပ်၊ လွှတ်တော်ရုံးက ဆောင်ရွက်ပါသည်။</p>
<speech type="mc">လေးစားအပ်ပါသော ပြည်သူ့လွှတ်တော်ကိုယ်စားလှယ်များနှင့် ဖိတ်ကြားထားသော ဧည့်သည်တော်များခင်ဗျား။ ယခုအချိန်ကစပြီး ပြည်ထောင်စုသမ္မတ မြန်မာနိုင်ငံတော် ပထမအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေး (၃၀) ရက်မြောက်နေ့ အစီအစဉ် စတင်ပါတော့မယ်</speech>
<title>ပြည်သူ့လွှတ်တော်ဥက္ကဋ္ဌနေရာယူခြင်း</title>
<speech type="mc">ပြည်သူ့လွှတ်တော်ဥက္ကဋ္ဌကြီး ကြွရောက်လာပါပြီခင်ဗျား။</speech>
<p>ပြည်သူ့လွှတ်တော်ဥက္ကဋ္ဌသည် ဥက္ကဋ္ဌအတွက်သတ်မှတ်ထားသည့် စင်မြင့်ပေါ်သို့ ကြွရောက် နေရာယူပါသည်။</p>
<speech type="speaker">အားလုံးမင်္ဂလာပါ။</speech>
<speech type="mc">အားလုံးထိုင်နိုင်ကြပါပြီခင်ဗျား။</speech>
<title>ပြည်သူ့လွှတ်တော် အစည်းအဝေး အထမြောက်ကြောင်းနှင့် စတင်ကျင်းပကြောင်းကြေညာခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ဒီကနေ့ကျင်းပတဲ့ ပထမအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေး (၃၀) ရက်မြောက်နေ့မှာ လွှတ်တော်အခွင့်အရေး ကော်မတီရဲ့ တင်ပြချက်အရ အစည်းအဝေးသို့တက်ရောက်ခွင့်ရှိတဲ့ ပြည်သူ့လွှတ်တော်ကိုယ်စားလှယ် ၄၂၆ ဦး ရှိတဲ့အနက် ၃၆၁ ဦးတက်ရောက်ပါတယ်။ အစည်းအဝေးသို့ တက်ရောက်ခွင့်ရှိသူဦးရေ စုစုပေါင်းရဲ့ ၈၄.၇၄ ရာခိုင်နှုန်းရှိတဲ့အတွက် အစည်းအဝေးအထမြောက်ကြောင်းနှင့် စတင်ကျင်းပ ကြောင်းကြေညာပါတယ်။ (ဩဘာသံများ)</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ပထမအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေးရဲ့ (၃၀) ရက်မြောက်နေ့အစီအစဉ်များကို ကြို တင်ဖြန့်ဝေထားတဲ့အတိုင်း ဆက်လက်ဆောင်ရွက်သွားပါမယ်</speech>
<leave>
<title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type="speaker">ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များ အတွက် ခွင့်ပန်ကြားရန် ဖြစ်ပါတယ်</speech>
<speech><mp id="412">ဒေါက်တာစိုးရင်(အတွင်းရေးမှူး၊လွှတ်တော်အခွင့်အရေးကော်မတီ)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ယနေ့ ၂၂-၃-၂၀၁၃ ရက်နေ့မှာ ကျင်းပပြုလုပ်တဲ့ ပထမအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေး (၃၀) ရက်မြောက်နေ့သို့ တက်ရောက်မယ့် ကိုယ်စားလှယ်များအနက်မှ ခွင့်ပန်ကြားသူများရဲ့ အခြေအနေကို ကျွန်တော် ပြည်သူ့လွှတ်တော် အခွင့်အရေးကော်မတီအတွင်းရေးမှူးက တင်ပြခွင့်ပြုပါရန် ဦးစွာတင်ပြပန်ကြားအပ်ပါတယ်ခင်ဗျား။ ယနေ့ကျင်းပတဲ့ ပြည်သူ့လွှတ်တော်အစည်းအဝေးသို့ တက်ရောက်ခွင့်ရှိသူ ဦးရေ ၄၂၆ ဦးအနက် တက်ရောက်သည့်ဦးရေ ၃၆၁ ဦးဖြစ်ပြီး ခွင့်ပန်ကြားသူ စုစုပေါင်း ၆၅ ဦးရှိပါတယ်။ ခွင့်ပန်ကြားသူ ၆၅ ဦး အနက် ၃၁ ဦးကတော့ ယခင်ကကြိုတင်ခွင့်ပန်ကြားထားသူများဖြစ်ပြီး ယနေ့ခွင့်ပန်ကြားထားသူ ၃၄ ဦးရှိပါတယ်။ ယနေ့ ခွင့်ပန်ကြားသူများမှာ (၁) ဂွမဲဆန္ဒနယ်မှ ဦးကြည်သာ၊ (၂) လောက်ကိုင်မဲဆန္ဒနယ်မှ ဦးကျော်နီနိုင်၊ (၃) လင်းခေးမဲဆန္ဒနယ်မှ ဦးစိုင်းလှကျော်၊ (၄) လားရှိုးမဲဆန္ဒနယ်မှ ဦးစိုင်းမြင့်အေး၊ (၅) ဝန်းသိုမဲဆန္ဒနယ်မှ ဦးစိုးပိုင်၊ (၆) ပင်းတယမဲဆန္ဒနယ်မှ ဦးဝင်းကြည်၊ (၇) နမ့်စန်မဲဆန္ဒနယ်မှ ဦးဌေးလွင်၊ (၈) သီပေါမဲဆန္ဒနယ်မှ ဦးရဲထွန်း၊ (၉) ပန်းတောင်းမဲဆန္ဒနယ်မှ ဦးခင်ဝင်း၊ (၁၀) လပွတ္တာမဲဆန္ဒနယ်မှ ဦးဇော်ထွန်း၊ (၁၁) လမ်းမတော်မဲဆန္ဒနယ်မှ ဦးခင်မောင်ဝင်း၊ (၁၂) လှိုင်သာယာမဲဆန္ဒနယ်မှ ဦးဉာဏ်ဝင်း၊ (၁၃) မြောက်ဥက္ကလာပမဲဆန္ဒနယ်မှ ဒေါက်တာသန်းဝင်း၊ (၁၄) စစ်ကိုင်းမဲဆန္ဒနယ်မှ ဦးခင်မောင်သိန်း၊ (၁၅) တီးတိန်မဲဆန္ဒနယ်မှ ဦးပုမ်ခန့်အင်၊ (၁၆) မိုးညှင်းမဲဆန္ဒနယ်မှ ဦးကျော်စိုးလေး၊ (၁၇) ဟုမ္မလင်းမဲဆန္ဒနယ်မှ ဦးအေး၊ (၁၈) ပုလဲမဲဆန္ဒနယ်မှ ဒေါ်ခင်စန်းလှိုင်၊ (၁၉) လှည်းကူးမဲဆန္ဒနယ်မှ ဦးဖြိုးမင်းသိန်း၊ (၂၀) ဘောလခဲမဲဆန္ဒနယ်မှ ဦးအေးမောင်၊ (၂၁) လေရှီးမဲဆန္ဒနယ်မှ ဦးရှိသီး၊ (၂၂) နမ့်ခမ်းမဲဆန္ဒနယ်မှ ဒေါက်တာစိုင်းကျော်အုန်း၊ (၂၃) မတ္တရာမဲဆန္ဒနယ်မှ ဦးပြည့်မောင်၊ (၂၄) မိုးကုတ်မဲဆန္ဒနယ်မှ ဦးဘဌေး၊ (၂၅) မိတ္ထီလာမဲဆန္ဒနယ်မှ ဦးဝင်းထိန်၊ (၂၆) ထန်းတပင်မဲဆန္ဒနယ် ဦးစိန်ထွန်း၊ (၂၇) ပခုက္ကူ မဲဆန္ဒနယ်မှ ဦးပိုက်ကို၊ (၂၈) ပြည်မဲဆန္ဒနယ်မှ ဦးဝင်းမြင့်၊ (၂၉) သာပေါင်းမဲဆန္ဒနယ်မှ ဦးဝင်းသန်း၊ (၃၀) ဒဂုံဆိပ်ကမ်းမဲဆန္ဒနယ်မှ ဒေါက်တာမျိုးအောင်၊ (၃၁) ဆိပ်ဖြူမဲဆန္ဒနယ်မှ ဦးရှိန်ကျော်ဝင်း၊ (၃၂) နတ်တလင်းမဲဆန္ဒနယ်မှ ဦးရဲထွဋ်ဦး၊ (၃၃) တပ်မတော်သားကိုယ်စားလှယ် ဗိုလ်မှူးစိန်ထွန်း၊ (၃၄) ရေးမဲဆန္ဒနယ်မှ ဒေါ်မိမြင့်သန်းတို့ဖြစ်ကြပါတယ်။ ခွင့်မဲ့ပျက်ကွက်သူမရှိပါ။ ယနေ့ခွင့်ပန်ကြားသူ ၃၄ ဦးအား ခွင့်ပြု ပေးပါရန် လေးစားစွာတင်ပြအပ်ပါတယ်ခင်ဗျား။</speech>
<speech type="speaker">အားလုံးကို ခွင့်ပြုပါတယ်။</speech>
<title>ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကိုမှတ်တမ်းတင်ခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့်ရှိတဲ့ လွှတ်တော်ကိုယ်စားလှယ် ၄၂၆ ဦး၊ ယခင်က ခွင့်ပန်ကြား၍ ခွင့်ပြုထားသူ ၃၁ ဦး၊ ယနေ့ ခွင့်ပြု ထားသူ ၃၄ ဦးဖြစ်၍ လွှတ်တော်က ခွင့်ပြုထားသူစုစုပေါင်း ၆၅ ဦးဖြစ်ပါတယ်။ ခွင့်မဲ့ပျက်ကွက်သူမရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေ အနေကို လွှတ်တော်ရဲ့ အတည်ပြုချက်ရယူပါ့မယ်။ ပြည်သူ့လွှတ်တော်ကိုယ်စားလှယ်များ အစည်း အဝေးတက်ရောက်မှုအခြေအနေတင်ပြချက်ကို လွှတ်တော်က အတည်ပြုပါသလားခင်ဗျား</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က အတည်ပြုပါသည်။</p>
<speech type="speaker">လွှတ်တော်က အတည်ပြုတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)</speech>
</leave>
</preface>
<discussion>
<section value="QA">
<title>ကြယ်ပွင့်ပြထားသည့်မေးခွန်းများကို သက်ဆိုင်ရာလွှတ်တော် ကိုယ်စားလှယ်များက မေးမြန်းခြင်းနှင့် သက်ဆိုင်ရာ ပြည်ထောင်စုအဆင့်အဖွဲ့အစည်းဝင်များက ဖြေကြားခြင်း</title>
<speech type="speaker">အစီအစဉ် ၅ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ မေးခွန်းများ မေးမြန်း၊ ဖြေကြားခြင်း အစီအစဉ် စတင်ဆောင်ရွက်ပါမယ်။</speech>
<Q-A>
<title>ရန်ကုန်မြို့အပါအဝင် မြို့ကြီးများတွင် ကျရောက်နေသော ဓာတ်ရောင်ခြည်သင့်မှုကိုဖြစ်စေနိုင်သည့် ခရမ်းလွန်ရောင်ခြည်များနှင့်စပ်လျဉ်းသည့်မေးခွန်း</title>
<speech type="speaker">ဦးစွာ စမ်းချောင်းမဲဆန္ဒနယ်မှ ဦးစိုးဝင်းမေးမြန်းဖို့ ဖြစ်ပါတယ်</speech>
<speech><mp id="411">ဦးစိုးဝင်း(စမ်းချောင်းမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ကြွရောက်လာတဲ့ ပြည်ထောင်စုဝန်ကြီးများ၊ ဒုတိယဝန်ကြီးများ၊ ဧည့်သည်တော်များအားလုံး မင်္ဂလာပါ။ ပထမဦးစွာ ပြည်သူ့လွှတ်တော်ဥက္ကဋ္ဌကြီးကို ကျေးဇူးအထူးတင်ရှိကြောင်း ကျွန်တော်ပြောကြားလိုပါ တယ်။ ဒီမေးခွန်းကို ၁၈ ရက်နေ့က ပြည်ထောင်စုလွှတ်တော်မှာ အရေးကြီးအဆိုအဖြစ် တင်ခဲ့တဲ့အခါ ပြည်သူ့လွှတ်တော်မှာပြန်ပြီး မေးခွန်းရအောင်လို့ ကြိုးစားလုပ်ဆောင် ခွင့်ပြုပေးတဲ့အတွက် အများကြီးကျေးဇူးတင်ကြောင်း ပြောချင်ပါတယ်။ ဥက္ကဋ္ဌကြီးခင်ဗျား။ ဒီမေးခွန်းကို မေးရတဲ့အကြောင်း လေးတော့ နည်းနည်းလေးကျွန်တော့်ကို ရှင်းပြခွင့်ပြုပါ။ ဒီရက်ပိုင်းမှာ သတင်းစာတို့၊ ဂျာနယ်တို့ထဲမှာ ဘာတွေ သတိထားမိလဲဆိုတော့ ခရမ်းလွန်ရောင်ခြည်ကျရောက်မှုနှုန်း မြို့ကြီးတွေပေါ်မှာ အများကြီး များနေတဲ့အကြောင်း ကျွန်တော် ဖတ်မိပါတယ်။ ပြီးခဲ့တဲ့ သောကြာ၊ စနေ၊ တနင်္ဂနွေ၊ ၁၅ ရက်၊ ၁၆ ရက်၊ ၁ရ ရက်၊ ၁၈ ရက်နေ့များမှာ ရန်ကုန်မြို့မှာကျခဲ့တဲ့နှုန်းဟာ သိပ်ကို မြင့်မားပါတယ်။ သောကြာနေ့ မှာဆိုရင် ၁၀ နာရီအချိန်က စပြီးကျလိုက်တာ ၁၂.၃၊ ၁၂.၅၊ စနေနေ့မှာဆိုရင် ၁၃ ကျော်သွားတဲ့အထိအောင်၊ ဒီလိုပဲ တနင်္ဂနွေနေ့မှာလည်း ၁ရ ရက်နေ့မှာ ၁၃.၄ အဲ့ဒီလိုတွေ့တဲ့အခါမှာ ကျွန်တော် ဒီခရမ်းလွန်ရောင်ခြည်နှင့်ပတ်သက်လို့ လေ့လာကြည့်ပါတယ်။ ဖတ်လိုက်တဲ့အခါမှာ ခရမ်းလွန်ရောင်ခြည်က လူသားတွေရဲ့ ကောင်းကျိုးကို ပေးတာရှိသလို တအားမြင့်မားတဲ့အခါမှာ ဆိုးကျိုးဖြစ်နိုင် တယ်ဆိုတော့ ဘာတွေဆိုးကျိုးဖြစ်နိုင်သလဲဆိုတော့ ခရမ်းလွန်ရောင်ခြည် အဆင့် ၈ ထက်မြင့်လာရင် အန္တရာယ်ရှိတဲ့အဆင့်ဖြစ်လာတယ်။ အဲ့ဒီမှာ ပထမဆုံးဖြစ်နိုင်တာက အရေပြားကင်ဆာ၊ မျက်စိတိမ်စွဲ ြင်း ဒါမျိုးတွေဖြစ်တယ်ဆိုတော့ ခရမ်းလွန်ရောင်ခြည်က ကမ္ဘာကို ၁၉၇၉ နှစ်လောက်ကတည်း ကစပြီး သတိထားမိလာတာပါ။ ကမ္ဘာကြီးစက်မှုထွန်းကားလာတာနှင့်အမျှ ဓာတ်ငွေ့အားလုံးများ ပြားလာတဲ့အခါမှာ အပူရှိန်မြင့်တက်လာပြီးတော့ အိုဇုန်းလွှာက တဖြည်းဖြည်းပါးပြီးတော့ ကမ္ဘာကို ခရမ်းလွန်ရောင်ခြည်ရဲ့ ကျရောက်မှုနှုန်းက ကာကွယ်ပေးထားတဲ့ ကမ္ဘာလေထုထဲက အိုဇုန်းလွှာပေါက် သွားပြီးတဲ့အခါကျတော့ ဒီခရမ်းလွန်ရောင်ခြည်တွေကျတဲ့နှုန်းများလာတာပါ။ များလာတဲ့အခါကျတော့ ကမ္ဘာ့ကုလသမဂ္ဂကလည်း ထုတ်ပြန်ထားတာရှိပါတယ်။ အာဖရိကမှာဆိုရင် ခရမ်းလွန်ရောင်ခြည်ကြောင့်ရောဂါရတဲ့ လူပေါင်းဟာ ၁၀ သန်းကျော် ဖြစ်နေပါတယ်။ ကမ္ဘာ့ကျန်းမာရေးအဖွဲ့ကြီးကနေ ထုတ်ပြန်တဲ့ ကိန်းဂဏန်းတွေထဲမှာလည်း ဒီခရမ်းလွန်ရောင်ခြည်ကြောင့် မျက်စိကွယ်ရတဲ့ ၃ သန်းလောက်ဟာ လူဦးရေ ၂၀ ရာခိုင်နှုန်းက ဒီခရမ်းလွန်ရောင်ခြည်ကြောင့် ဖြစ်ရတာလို့ တွေ့ရတယ်။ အဲ့ဒီတော့ ကျွန်တော်တို့ နိုင်ငံမှာလည်း ခရမ်းလွန်ရောင်ခြည်ဟာ ၂၀၁၁ ခုနှစ်လောက်ကစပြီး တွေ့ရ ပြီးတော့ အခုတအားမြင့်လာတာဖြစ်လာတဲ့အတွက် သူရဲ့ ထိခိုက်နိုင်မှုနှုန်းဟာ လူငယ်တွေမှာဆိုရင် သားသမီးမရနိုင်တဲ့ အထိဖြစ်နိုင်ပါတယ်။ နောက်အရေပြားကင်ဆာ၊ မျက်စိတိမ်စွဲတာ၊ အဲ့ဒီတော့ ကျွန်တော်တို့နိုင်ငံက အပူပိုင်းဒေသမှာကျနေတဲ့အခါကျတော့ အခုဒီလပြီးရင် ဧပြီ၊ မေဟာ တအားပူမယ့်ရာသီဥတုကြီးခံစားရမှာပါ။ အဲ့ဒီမှာ လူငယ်တွေဟာ သင်္ကြန်တွင်းမှာ ရေကစားတာတို့၊ တစ်နေကုန် လမ်းအလုပ်သမားတွေ၊ တပ်မတော်သားတွေ၊ ပြည်သူ့ရဲတွေ၊ ဒီလိုပဲ ဆောက်လုပ်ရေး အလုပ်သမားတွေ၊ တောင်သူလယ်သမားတွေ နေပူဆပ်ခါးထဲမှာ လုပ်နေရတဲ့သူတွေဟာ ဒီခရမ်း လွန်ရောင်ခြည်ရဲ့ အန္တရာယ်ကို ကျွန်တော်တို့ သတိပြု မိအောင် ပြည်သူကြားမှာ ထုတ်ပြန်ပေးဖို့လို တယ်လို့ ထင်တဲ့အတွက် ကျွန်တော် ဒီဟာကို တင်ခြင်းဖြစ်ပါတယ်။ ပြည်သူ့အကျိုးစီးပွားအတွက် ကျယ်ကျယ်ပြန့်ပြန့်လည်း ထုတ်ပြန်ပေးဖို့လိုပြီလို့ သိရပါတယ်။ နိုင်ငံမှာတော့ ဒီရောင်ခြည်ကို တိုင်းတာနိုင်တဲ့စက်မရှိသေးပါဘူး။ ဒါပေမယ့်လို့ ကျွန်တော်တို့ရဲ့ ပတ်ဝန်းကျင်နိုင်ငံတွေမှာ သြစတြေးလျမှာဆိုရင် ၂၀၀၅ ခုနှစ်ကတည်းကစပြီးတော့ ဒီဟာကို နေ့စဉ်ထုတ်ပြန်ပေးနေတာ အခု အချိန်အထိရှိနေပါတယ်။ အမေရိကားမှာဆိုရင် ၂၀၀၄ ခုနှစ်ကတည်းကစပြီးတော့ ထုတ်ပြန်ပေးတာတွေရှိပါတယ်။ အဲ့ဒါကြောင့်မို့လို့ ကျွန်တော်တို့နိုင်ငံမှာလည်း ဒီခရမ်းလွန်ရောင်ခြည်ရဲ့ အန္တရာယ်ကို ပြည်သူများ ကျယ်ကျယ်ပြန့်ပြန့်သိရှိနိုင်ဖို့ရာအတွက် နိုင်ငံတော်ကနေတာဝန်ယူပြီးတော့ ဝန်ကြီးဌာနတွေကကျတော့ ထုတ်ပြန်ပေးဖို့လိုပြီလို့ ကျွန်တော်ယူဆတဲ့အတွက် ဒီမေးခွန်းကို မေးရခြင်းဖြစ်ပါတယ်။ အခုလိုမေးခွင့်ရတဲ့အတွက်လည်း ကျေးဇူးတင်ပါတယ်။ ကျွန်တော်မေးတဲ့မေးခွန်းကတော့လူသားများအတွက် အန္တရာယ်ကြီးမားလှသည့် ဓာတ်ရောင်ခြည်သင့်မှုကို ဖြစ်စေနိုင်သည့် ခရမ်းလွန်ရောင်ခြည်များ (Ultra Violet Rays) ရန်ကုန်မြို့ကြီးများတွင် ကျရောက်နေခြင်းကို ပြည်ထောင်စု အစိုးရမှ သိပါသလား။ သိရှိပါလျှင် ပြည်ထောင်စုအစိုးရက မည်သည့်အစီအစဉ်ပြုလုပ်နေသည် သို့မဟုတ် မည်သို့ဆောင်ရွက်ပေးမည်ကို သိလိုပါသဖြင့် မေးမြန်းခြင်းဖြစ်ပါတယ်။ အားလုံးကို ကျေးဇူးတင်ပါတယ်။(ဩဘာသံများ)</speech>
<speech type="speaker">သက်ဆိုင်ရာပြည်ထောင်စုဝန်ကြီးဌာနများက ဖြေကြားရန် ဖြစ်ပါတယ်။ ဦးစွာ ကျန်းမာရေးဝန်ကြီးဌာနက ဖြေကြားဖို့ ဖြစ်ပါတယ်</speech>
<speech><agency id="98">ဒေါက်တာသိန်းသိန်းဌေး(ဒုတိယဝန်ကြီး၊ ကျန်းမာရေးဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်တော်ကြီးများ၊ ဧည့်သည်တော်ကြီး များအားလုံး မင်္ဂလာပါရှင့်။ ကျွန်မအနေနဲ့ ခရမ်းလွန်ရောင်ခြည်နှင့်ပတ်သက်၍ ကျန်းမာရေး ဝန်ကြီးဌာန ပြည်ထောင်စုဝန်ကြီးကိုယ်စား ကျွန်မ ဒေါက်တာသိန်းသိန်းဌေး၊ ဒုတိယဝန်ကြီးမှ ပြန်လည် ဖြေကြားမှာ ဖြစ်ပါတယ်။ အဆိုတွင်ပါရှိသည့် ခရမ်းလွန်ရောင်ခြည်နှင့်ပတ်သက်၍ ကြိုတင်ကာကွယ်မှု များ ပြည်သူလူထုအတွင်း ကျယ်ကျယ်ပြန့်ပြန့် အသိပညာပေးလုပ်ဆောင်နိုင်ရန် တိုက်တွန်းသည့် အဆိုသည် လွန်စွာအရေးကြီးပြီး ကျန်းမာရေးအတွက် အလွန်အရေးကြီးတဲ့အချက်ဖြစ်သည့် အားလျော်စွာ ကျန်းမာရေးဝန်ကြီးဌာနမှ ထောက်ခံ၍ ကြိုဆိုထောက်ခံကြောင်း တင်ပြလိုပါတယ်။ ကမ္ဘာကြီးပိုမိုပူနွေးလာပြီး ရာသီဥတုပြောင်းလဲလာတဲ့အခြေအနေမှာ အဆိုမှာပါဝင်တဲ့ ခရမ်းလွန်ရောင်ခြည်အညွှန်းကိန်း မြင့်တက်လာတဲ့အန္တရာယ်ကို ကျွန်မတို့အားလုံးလေ့လာကြည့်မယ်ဆိုရင် ပြည်သူလူထုအတွင်းမှာ ထိတ်လန့်တကြားဖြစ်ရန် မဟုတ်သော်လည်း လစ်လျူရှုမထားဘဲ နိုးကြားစွာ ကြိုတင်ကာကွယ်မှုများ ပြုလုပ်ရန်အတွက် အထူးလိုအပ်ကြောင်းလည်း ထပ်မံထောက်ခံ တင်ပြလို ပါတယ်။ အပူဒဏ်အန္တရာယ်ကာကွယ်ရေး နိုးဆော်ချက်များကို ကျန်းမာရေးဝန်ကြီးဌာနအနေနဲ့ မကြာခဏထည့်သွင်းဖော်ပြလျက်ရှိပါတယ်။ ပြီးခဲ့တဲ့ ၂၀-၃-၂၀၁၃ ရက်နေ့ နေ့စဉ်ထုတ်သတင်းစာ များမှာလည်းပါရှိပြီးတော့ ပူပြင်းတဲ့နွေရာသီကို ရောက်ရှိလာတဲ့အတွက် မကြာခဏ ထုတ်လွှင့်နေကြ တဲ့သတင်းလည်း ဖြစ်ပါတယ်။ ကျွန်မတို့အတွက် ကံအားလျော်စွာ ဒီအပူဒဏ်အန္တရာယ်ကာကွယ်ရေး နိုးဆော်ချက်မှာပါတဲ့ ပြည်သူလူထုများ လိုက်နာကျင့်သုံး ဆောင်ရွက်သင့်တဲ့ အကြံပြုထားတဲ့အချက် များသည်လည်း ခရမ်းလွန်ရောင်ခြည်ကာကွယ်နိုင်ဖို့အတွက် နည်းလမ်းများနဲ့ ထပ်ချပ်တူနေတာ ဖြစ်ပါတယ်။ ဒါကြောင့်မို့လို့ ကျန်းမာရေးဝန်ကြီးဌာနအနေနဲ့လည်း ခရမ်းလွန် ရောင်ခြည်ကာကွယ်တဲ့ နည်းလမ်းများကို အထူးပြုပြီးတော့ ကျယ်ကျယ်ပြန့်ပြန့် အသိပညာပေးဆောင်ရွက်ရန် စီစဉ်ထားရှိပြီး လည်း ဖြစ်ပါတယ်။ ကာကွယ်ရန်နည်းလမ်းများ အကျဉ်းချုပ်အနေနဲ့တင်ပြရရင်တော့ အပူဒဏ် ကာကွယ်သကဲ့သို့ပဲ အရိပ်ရသောနေရာမှာနေဖို့ ဒါလူတိုင်းသိပြီးသား အချက်အလက်ဖြစ်ပေမယ့် လည်း အလွန်အရေးကြီးတဲ့ ကာကွယ်နည်းကတော့ နေပူထဲမှာတတ်နိုင်ရင် မဖြစ်မနေနေရတဲ့ အချိန် ကလွဲလို့ ကြာကြာမနေခြင်း ဖြစ်ပါတယ်။ ဒါကိုလည်း ပြည်သူအများ နားလည်နိုင်တဲ့ အသုံးအနှုန်းတွေ ရပ်ကွက်၊ ကျေးရွာအထိ ကျန်းမာရေးလုပ်ငန်းများလည်း ဆောင်ရွက်နေတာ ဖြစ်ပါတယ်။ တကယ်တော့ ကမ္ဘာမြေပေါ်ကို ခရမ်းလွန်ရောင်ခြည် တစ်နှစ်ပတ်လုံးကျရောက်မှာ ဖြစ်ပါတယ်။ အဆို တင်သွင်းသွားတဲ့ လွှတ်တော်ကိုယ်စားလှယ်ကြီး တင်ပြသွားတဲ့အတိုင်းပဲ ကျွန်မတို့ ရာသီဥတုပြောင်းလဲ လာတဲ့အနေအထားမှာ ခရမ်းလွန်ရောင်ခြည် စံညွှန်းကိန်းဟာ တဖြည်းဖြည်းနဲ့ တစ်ကမ္ဘာလုံးမှာ ပူပြီးမြင့်တက်လာတာ ဖြစ်ပါတယ်။ အဲ့ဒီမှာတော့ အေးတဲ့ဒေသမှာနေတဲ့လူကလည်း ခရမ်းလွန်ရောင်ခြည်အန္တရာယ်ခံစားနိုင်သလို ကမ်းခြေတစ်ဝိုက်ကို ရောက်ရင်လည်း သဲနှင့်ရေဟာ နေရောင်ကို ပြန်ပြီးတော့ အရောင်ကိုပြန်စေတဲ့အတွက် ခရမ်းလွန်ရောင်ခြည် လူကိုယ်ပေါ်ကို ကျရောက်စေနိုင်ပါ တယ်။ ချောင်းမှာ ရေကူးနေရင်လည်း မထိဘူးလို့ ယူဆလို့မရပါဘူး။ ဒီခရမ်းလွန်ရောင်ခြည်ဟာ ရေကိုလည်း ထိုးဖောက်နိုင်ပါတယ်။ ရိုးရိုးမှန်ကာထားတဲ့ အိမ်၊ ကား ပြတင်းတံခါးတွေကိုလည်း UV B ကို ကာကွယ်နိုင်ပေမယ့် အများစု ၉၀ ရာခိုင်နှုန်းကျော် ကျရောက်နေတဲ့ UV A ကို မကာကွယ် နိုင်ပါဘူး။ ဒါကြောင့် မှန်အစား ဖိုက်ဘာပလပ်စတစ် သုံးခြင်း၊ မှန်ကို သုတ်ဆေးသုတ်ခြင်း၊ ပိုလီမာ များဖြင့် ကာကွယ်ခြင်းအစရှိတာထက် ပညာပေးတဲ့အထဲမှာလည်း ဒါတွေ ထည့်သွင်းထားပါတယ်။ ဒုတိယအချက်ကတော့ နေရောင်ခြည်ဒဏ်ကနေကာကွယ်နိုင်တဲ့ အဝတ်အစားတွေ ဝတ်ဆင်ဖို့ ဖြစ်ပါတယ်။ ဒါကိုလည်း အထူးသဖြင့် မကြာခင်ကျရောက်တော့မယ့် ဧပြီလမြန်မာ့ရိုးရာသင်္ကြန် ပွဲတော်မှာ ပါဝင်ဆင်နွှဲကြမယ့်လူငယ်များအထူးသဖြင့် လူငယ်များရော အားလုံးအနေနဲ့ ခရမ်းလွန်ရောင်ခြည်ကြောင့် ဖြစ်ပွားနိုင်တဲ့ အရေပြားထိခိုက်မှုများ မဖြစ်ပေါ် မခံစားကြရစေဖို့အတွက် အထက် ဖော်ပြပါ ကြိုတင်ကာကွယ်မှုတွေကို ကျွန်မတို့ ဝတ်စားဆင်ယင်ရာမှာလည်း မိမိတို့ အရေပြားကို နေရောင်ခြည်နှင့် တတ်နိုင်သမျှ မထိတွေ့စေတဲ့ မြန်မာ့ရိုးရာယဉ်ကျေးမှုနဲ့ကိုက်ညီတဲ့ ဝတ်စား ဆင်ယင်မှုများကိုသာ ဝတ်ဆင်ပြီး ပါဝင်ဆင်နွှဲဖို့အတွက်လည်း အရေပြားအထူးကုဆရာဝန်ကြီးများရဲ့ အကြံပြုချက်နဲ့ ပြည်သူများကို ကျယ်ကျယ်ပြန့်ပြန့်ပညာပေးဖို့ စီစဉ်ထားရှိပြီး ဖြစ်ပါတယ်။ နေရောင်ကာ လိမ်းဆေးလိမ်းဖို့နှင့် နေရောင်ကာ မျက်မှန်ဆိုတာလည်း အရောင်မဲတိုင်း ကာကွယ်နိုင် တာမဟုတ်ဘူးဆိုတဲ့အချက်ကိုလည်း ပြည်သူတွေကို ပညာပေးတဲ့အခါမှာ ဒါတွေကိုလည်း ထည့်သွင်း ထားပြီး ဖြစ်ပါတယ်။ ထပ်မံပြီးတော့လည်း အသိပေးကြေညာပေးမှာ ဖြစ်ပါတယ်။ မျက်မှန်ရဲ့ အညွှန်း မှာ ၉၉ ရာခိုင်နှုန်း ကာကွယ်ပေးနိုင်တယ်လို့ ရေးထားတဲ့ မျက်မှန်မျိုးမှာပဲ တကယ်ကာကွယ်ပေးနိုင် တယ်ဆိုတဲ့အချက်ကိုလည်း ကျွန်မတို့ ထည့်သွင်းပညာပေးပါတယ်။ အရေးကြီးတဲ့အချက်ကတော့ ဒီ UV အညွှန်းကိန်းများကို အများပြည်သူသိရှိအောင်လို့လည်း သတ်မှတ်ထုတ်ပြန်ကြေညာသင့်ကြောင်း ကိုလည်း အကြံပြု တင်ပြလိုပါတယ်။ အချို့ နိုင်ငံတွေမှာတော့ မိုးလေဝသသတင်းများထဲမှာပါ ထည့်သွင်းပြီးတော့ ကြေညာထားပါတယ်။ ဒီ Weather Online ဆိုတဲ့ အင်တာနက်ကနေပြီးတော့မှ နိုင်ငံတိုင်းရဲ့ မြန်မာနိုင်ငံဆိုတဲ့ မြို့ကြီးတော်တော်များများရဲ့ UV index တွေကို နာရီအလိုက်ပါ သိနိုင် တဲ့ အနေအထားမှာရှိပါတယ်။ ပြည်သူများအားလုံးကလည်း အရိပ်ရအပင်များ စိုက်ပျိုးပြီးတော့ ရာသီ ဥတုပြောင်းလဲမှုကို ခုခံတဲ့နေရာမှာ အထောက်အကူပြု ဖို့အတွက် ဆောင်ရွက်သင့်သလို ယခု ကျွန်မ တင်ပြခဲ့တဲ့ အကြံပြုချက်များကို ပြည်သူများအနေနဲ့ ပူးပေါင်းလက်ခံလိုက်နာကျင့်သုံးလာနိုင်ကြဖို့ အတွက်လည်း ပညာပေးအစီအစဉ်များကို ပြန်ကြားရေးဝန်ကြီးဌာနနှင့်ပူးပေါင်းဆောင်ရွက်လျက် ရှိပါ ကြောင်း ပြည်သူ့လွှတ်တော်ဥက္ကဋ္ဌကြီးမှတစ်ဆင့် လေးစားစွာဖြေကြားအပ်ပါတယ်ရှင့်။ (ဩဘာသံများ)</speech>
<speech type="speaker">ပြန်ကြားရေးဝန်ကြီးဌာနက ဆက်လက်ဖြေကြားဖို့ ဖြစ်ပါတယ်</speech>
<speech><agency id="88">ဦးပိုက်ထွေး(ဒုတိယဝန်ကြီး၊ ပြန်ကြားရေးဝန်ကြီးဌာန)</agency>လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များ၊ ဖိတ်ကြားထားသော ဧည့်သည်တော်များ အားလုံး ကိုယ်စိတ်နှစ်ဖြာကျန်းမာ၊ ချမ်းသာပြီး မင်္ဂလာအပေါင်းနှင့်ပြည့်စုံပါစေလို့ ဆုမွန်ကောင်းတောင်းရင်းနှုတ်ခွန်းဆက်သအပ်ပါတယ်။ ကျွန်တော်ကတော့ ပြန်ကြားရေးဝန်ကြီးဌာန ဒုတိယဝန်ကြီး ဦးပိုက်ထွေး ဖြစ်ပါတယ်။ ကျွန်တော့်အနေနဲ့ ရန်ကုန်တိုင်းဒေသကြီး၊ စမ်းချောင်းမဲဆန္ဒနယ် ပြည်သူ့ လွှတ်တော်ကိုယ်စားလှယ် ဦးစိုးဝင်းရဲ့ မေးခွန်းနှင့်ပတ်သက်ပြီး ရှင်းလင်းတင်ပြသွားမှာ ဖြစ်ပါတယ်။ ကျွန်တော်တို့ ပြန်ကြားရေးဝန်ကြီးဌာနအနေနဲ့ ပြည်သူလူထုသတင်းအချက်အလက်များ ရရှိနိုင်ရန်နှင့် အသိပညာ ဗဟုသုတများ တိုးပွားစေရန်အတွက် ရေဒီယို၊ ရုပ်မြင်သံကြားနှင့် နေ့စဉ်ထုတ်သတင်းစာ များဖြင့် အကောင်အထည်ဖော်ဆောင်ရွက်ပေးလျက်ရှိပါတယ်။ ခရမ်းလွန်ရောင်ခြည်များ ကျရောက် ခြင်းနှင့်ပတ်သက်ပြီး ပြည်သူ့ကျန်းမာရေးအတွက် ကြိုတင်ကာကွယ်မှုနှင့် အသိပညာပေးမှုများကို မြန်မာ့ရုပ်မြင်သံကြားမှ ထုတ်လွှင့်ခြင်းအပြင် MRTV-4, Myanmar Internationd(MI). Sky Net တို့ကလည်း ထုတ်ဝေပေးသွားနိုင်ရေး ဆောင်ရွက်မှာ ဖြစ်ပါတယ်။ မြန်မာ့အသံရေဒီယိုမှ ထုတ်လွှင့် ခြင်းအပြင် မန္တလေးပဉ္စဝတီ၊ ချယ်ရီအစရှိတဲ့ FM လိုင်းများမှလည်း ထုတ်လွှင့်ပေးသွားဖို့ စီစဉ်ဆောင်ရွက်သွားမှာ ဖြစ်ပါတယ်။ ဒါ့အပြင် နေ့စဉ်ထုတ်သတင်းစာများဖြစ်တဲ့ မြန်မာ့အလင်း၊ ကြေးမုံ နှင့် The News Light of Myanmar သတင်းစာများမှာ ဖော်ပြခြင်းအပြင် ဂျာနယ်၊ စာစောင်များမှာ လည်း ဖော်ပြနိုင်အောင်စီစဉ်ခြင်းဖြင့် ကျယ်ကျယ်ပြန့်ပြန့်ဖြစ်အောင် စီမံဆောင်ရွက်သွားမယ့် အကြောင်း တင်ပြလိုပါတယ်။ အပူဒဏ်နှင့်ပတ်သက်တဲ့ ကြိုတင်အသိပေးနှိုးဆော်မှုများဖြင့် အပူဒဏ်ကာကွယ်ရေးနိုးဆော်ချက်ထုတ်ပြန်ခြင်း၊ ခရမ်းလွန်ရောင်ခြည်အကြောင်းအရာအပါအဝင် အပူဒဏ် နှင့်ပတ်သက်တဲ့ အကြောင်းအရာများကို သက်ဆိုင်ရာဝန်ကြီးဌာနများနှင့် ညှိနှိုင်းပြီး ရေဒီယိုနှင့် ရုပ်မြင် သံကြားတို့မှ သတင်းနှင့် အင်တာဗျူးပုံစံဖြင့်လည်းကောင်း၊ နေ့စဉ်ထုတ်သတင်းစာများမှာ သတင်း၊ ခေါင်းကြီး၊ ဆောင်းပါးနှင့် အင်တာဗျူးပုံစံများဖြင့်လည်းကောင်း ဖော်ပြပေးသွားမှာ ဖြစ်ပါတယ်။ ဒါ့အပြင် မြန်မာနိုင်ငံမှာ ယခုနှစ်နွေရာသီမှာ အပူရှိန်မြင့်မားပြီး လူကိုအန္တရာယ်ပြုနိုင်တဲ့ ခရမ်းလွန်ရောင်ခြည်ကျရောက်ကြောင်း သတင်းများထွက်ပေါ်နေတဲ့အတွက် မြန်မာ့ရုပ်မြင်သံကြား၊ ရေဒီယိုနှင့် သတင်းစာများမှ အပူဒဏ်ကာကွယ်ရေးနိုးဆော်ချက်များ ထည့်သွင်းပြီး ပြည်သူလူထုကို အသိပေး လျက်ရှိပါတယ်။ သတင်းစာများမှာလည်း ခရမ်းလွန်ရောင်ခြည်အန္တရာယ်နှင့်ပတ်သက်ပြီး ပြည်သူများ သိရှိနိုင်ရန်အတွက် ဆောင်းပါး၊ ခေါင်းကြီးများတွင် ဖော်ပြပေးလျက်ရှိပါတယ်။ အပတ်စဉ်ထုတ် ဂျာနယ်များနှင့် မဂ္ဂဇင်းများတွင်လည်း အပူရှိန်မြင့်မားမည့်အကြောင်း၊ ခရမ်းလွန်ရောင်ခြည်အန္တရာယ် ရှိနိုင်သည့်အကြောင်းများကို ဖော်ပြလျက်ရှိတာ တွေ့ရမှာ ဖြစ်ပါတယ်။ သို့ဖြစ်ပါ၍ ပြန်ကြားရေး ဝန်ကြီးဌာနအနေနဲ့ ကိုယ်စားလှယ်တော်ကြီး ဦးစိုးဝင်း မေးမြန်းခဲ့တဲ့ ခရမ်းလွန်ရောင်ခြည်အန္တရာယ် နှင့်ပတ်သက်ပြီး ကြိုတင်ကာကွယ်ခြင်း၊ အသိပညာပေးခြင်းများကို အများပြည်သူလူထုသိရှိနိုင်ရေး အတွက် သက်ဆိုင်ရာဝန်ကြီးဌာနများနှင့် ပူးပေါင်းညှိနှိုင်းစီစဉ်ဆောင်ရွက်သွားမည်ဖြစ်ကြောင်း တင်ပြ ရင်း နိဂုံးချုပ်အပ်ပါတယ်။ ကျေးဇူးတင်ပါတယ်။(ဩဘာသံများ)</speech>
</Q-A>
<Q-A>
<title>ရေငန်ဝင်ရောက်သည့်ကမ်းရိုးတန်းဒေသများ၌ သောက်သုံးရေအလုံအလောက်ရရှိရေးဆောင်ရွက် ပေးရန်နှင့်စပ်လျဉ်းသည့်မေးခွန်း</title>
<speech type="speaker">ဘိုကလေးမဲဆန္ဒနယ်မှ ဦးမြသိန်းမေးမြန်းဖို့ ဖြစ်ပါတယ်</speech>
<speech><mp id="491">ဦးမြသိန်း(ဘိုကလေးမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်ထောင်စုဝန်ကြီးများ၊ ဒုတိယဝန်ကြီးများနှင့် ပြည်ထောင်စုအဖွဲ့အစည်းဝင်ပုဂ္ဂိုလ်များနှင့် ပြည်သူ့လွှတ်တော်ကိုယ်စားလှယ်များ၊ ဧည့်သည်တော်များအားလုံး မင်္ဂလာအပေါင်းနဲ့ပြည့်စုံပါစေလို့ ဦးစွာ ပထမဂါရဝပြုနှုတ်ခွန်းဆက်သအပ်ပါတယ်။ ကျွန်တော်ကတော့ ဧရာဝတီတိုင်းဒေသကြီး၊ ဘိုကလေး မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးမြသိန်းဖြစ်ပါတယ်။ ကျွန်တော့်အနေနဲ့ မေးမြန်းတင်ပြ သွားမှာကတော့ ရေငန်ဝင်ရောက်တဲ့ကမ်းရိုးတန်းနှင့် မြစ်ဝကျွန်းပေါ်ဒေသမှာ သောက်သုံးရေ အလုံအလောက်ရရှိရေးနှင့်စပ်လျဉ်းပြီး တင်ပြမေးမြန်းမှာဖြစ်ပါတယ်။ လေးစားအပ်တဲ့ ဥက္ကဋ္ဌကြီး ခင်ဗျား။ မြန်မာနိုင်ငံရဲ့ အနောက်ဘက်နှင့် တောင်ဘက်မှာရှိတဲ့ ရခိုင်ပြည်နယ်၊ မွန်ပြည်နယ်၊ တနင်္သာရီတိုင်းဒေသကြီး၊ ဧရာဝတီတိုင်းဒေသကြီး၊ ရန်ကုန်တိုင်းဒေသကြီးနှင့် ပဲခူးတိုင်းဒေသကြီး ဒေသအချို့ဟာ ဘင်္ဂလားပင်လယ်အော်၊ ကပ္ပလီပင်လယ်ပြင်တို့နှင့်တစ်ဆက်တည်း တည်ရှိပြီး ပင်လယ်ရေငန်များဝင်ရောက်တဲ့ဒေသများဖြစ်ပါတယ်။ နှစ်စဉ်နွေရာသီမှာ သောက်သုံးရေ မလုံလောက်မှုအခက်အခဲများနဲ့ကြုံတွေ့နေရပါတယ်။ အများအားဖြင့် ကျေးလက်ဒေသများဖြစ်ပါတယ်။ ကျွန်တော်တို့ဒေသတွေဟာ မြစ်ချောင်းများပေါများပြီး ရေတွေပေါတယ်ဆိုပေမယ့် နွေရာသီမှာ ရေငန်တွေဖြစ်တဲ့အတွက် ဖောင်စီးရင်းရေငတ်ဆိုတဲ့အဖြစ်မျိုးနဲ့ကြုံတွေ့နေရတဲ့ဒေသတွေဖြစ်ပါတယ်။ ဥက္ကဋ္ဌကြီးခင်ဗျား။ ကျွန်တော့်အနေနဲ့ ဘိုကလေးမြို့နယ်အခြေအနေကိုတင်ပြရမယ်ရင် ဘိုကလေး မြို့နယ်ရဲ့ တောင်ဘက်ပိုင်းမှာရှိတဲ့ ကဒုံကနိကျေးရွာအုပ်စု၊ ဧရာကျေးရွာအုပ်စု၊ ကြိမ်ချောင်းကြီး ကျေးရွာအုပ်စု၊ ကျွန်းသာယာကျေးရွာအုပ်စု၊ စက်ဆန်းကျေးရွာအုပ်စု၊ ဒေါင့်ကြီးကျေးရွာအုပ်စု၊ မေဂူကျေးရွာအုပ်စု၊ ကျွန်းညို ကြီးကျေးရွာအုပ်စုများမှာပါဝင်တဲ့ ကျေးရွာပေါင်း ၁၉၉ ရွာဟာ ပင်လယ် ရေငန်များဝင်ရောက်တဲ့ဒေသဖြစ်ပါတယ်။ အဲ့ဒီ ဒေသတွေမှာ လူဦးရေ ၁ သိန်းခန့်နေထိုင်ပြီး နှစ်စဉ် နွေရာသီမှာ သောက်သုံးရေအခက်အခဲများနဲ့ကြုံတွေ့နေရပါတယ်။ သောက်သုံးရေမလုံလောက်မှု ကြောင့် ဝမ်းပျက်ဝမ်းလျှောရောဂါနှင့် အခြားကူးစက်ရောဂါများဖြစ်ပွားခံစားရလေ့ရှိကြောင်းလည်း သိရှိရပါတယ်ခင်ဗျား။ ဥက္ကဋ္ဌကြီးခင်ဗျား။ နာဂစ်မုန်တိုင်းတိုက်ခံရပြီးနောက်ပိုင်းကာလများမှာ နိုင်ငံတော်အစိုးရနှင့် လူမှုရေးအဖွဲ့အစည်းများက ကျေးရွာအချို့မှာရေရရှိရေးအတွက် အဝီစိစက်ရေ တွင်းများတူးဖော်ပြီး ကူညီပံ့ပိုးမှုများဆောင်ရွက်ပေးခဲ့သော်လည်း မလုံလောက်ပါ။ ယခုအခါမှာ စက်ရေတွင်းတော်တော်များများဟာလည်း ပြန်လည်ပိတ်ဆို့ပျက်စီးနေပြီဖြစ်ပါတယ်။ နွေရာသီမှာ ရေရှားပါးတဲ့အတွက် ရေတစ်စည်လျှင် ၁၅၀၀ ကျပ်လောက်နဲ့ဝယ်ယူသုံးစွဲနေရတဲ့ဒေသများလည်း ရှိပါတယ်။ ဝယ်ယူရာမှာလည်း လိုအပ်သလိုမရရှိပါဘူး။ ဒေသခံပြည်သူအများစုဟာ လက်လုပ် လက်စားများဖြစ်တဲ့အတွက် သောက်သုံးရေဝယ်ဖို့လည်း အခက်အခဲများစွာရှိကြောင်းသိရှိရပါတယ်။ သို့ပါ၍ ရေငန်ဝင်ရောက်တဲ့ဒေသများရှိ ပြည်သူများအတွက် သောက်သုံးရေလုံလောက်အောင်ရရှိရေး အတွက် စီစဉ်ဆောင်ရွက်ပေးရန်အစီအစဉ်ရှိ၊ မရှိကို ဒေသခံပြည်သူများ၏တင်ပြချက်အရ ဥက္ကဋ္ဌကြီး မှတစ်ဆင့် လေးစားစွာတင်ပြမေးမြန်းရခြင်းဖြစ်ပါတယ်ခင်ဗျား။ အားလုံးကို ကျေးဇူးတင်ပါတယ် ခင်ဗျား။ (ဩဘာသံများ)</speech>
<speech type="speaker">သက်ဆိုင်ရာပြည်ထောင်စုဝန်ကြီးဌာနက ပြန်လည်ဖြေကြားဖို့ ဖြစ်ပါတယ်</speech>
<speech><agency id="83">ဦးခင်ဇော်(ဒုတိယဝန်ကြီး၊ လယ်ယာစိုက်ပျိုးရေးနှင့် ဆည်မြောင်းဝန်ကြီးဌာန)</agency>လေးစား အပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များ၊ ပြည်ထောင်စုဝန်ကြီး၊ ဒုတိယဝန်ကြီးများနှင့် ဖိတ်ကြားထားသောဧည့်သည်တော်များအားလုံးကို မင်္ဂလာပါလို့ နှုတ်ခွန်း ဆက်သရင်း ကျွန်တော်ဂါရဝပြုအပ်ပါတယ်။ ကျွန်တော်ကတော့ လယ်ယာစိုက်ပျိုးရေးနှင့် ဆည်မြောင်းဝန်ကြီးဌာန ဒုတိယဝန်ကြီး ဦးခင်ဇော်ဖြစ်ပါတယ်။ ဧရာဝတီတိုင်းဒေသကြီး၊ ဘိုကလေး မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးမြသိန်းရဲ့ မေးမြန်းချက်အပေါ်မှာ ဧရာဝတီတိုင်း ဒေသကြီးအစိုးရအဖွဲ့ကိုယ်စား ကျွန်တော်ဖြေကြားသွားမှာဖြစ်ပါတယ်။ ဧရာဝတီတိုင်းဒေသကြီး၊ ဘိုကလေးမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးမြသိန်း၏မေးမြန်းချက်ပါ ဘိုကလေးမြို့နယ် စက်ဆန်း၊ ဒေါင့်ကြီး၊ ကဒုံကနိ၊ ကြိမ်ချောင်း၊ ကျွန်းသာယာ၊ ဧရာ၊ မေဂူနှင့် ကျွန်းညို၊ ကျေးရွာအုပ်စု ၈ ခု မှာ ပင်လယ်ကမ်းခြေနဲ့အနီးဆုံးသော ကျေးရွာအုပ်စုများဖြစ်ပါတယ်။ မြစ်ဝကျွန်းပေါ်ဒေသဖြစ်၍ ချောင်းမြောင်းများလက်ယှက်ထိုးတည်ရှိနေသဖြင့် သုံးရေအတွက် အခက်အခဲမရှိသော်လည်း သန့်ရှင်းသော သောက်သုံးရေအတွက် မိုးရေကို အဓိကအားထား သုံးစွဲနေရသောဒေသဖြစ်၍ မိုးရေလှောင်ကန်များကို ဦးစားပေးတူးဖော်ဆောင်ရွက်သင့်ကြောင်း တွေ့ရှိရပါတယ်။ စည်ပင်သာယာ ရေးအဖွဲ့များအနေဖြင့် ကျေးလက်ဒေသသန့်ရှင်းသော သောက်သုံးရေရရှိရေးအတွက် နှစ်တို/ နှစ်ရှည် စီမံကိန်းများရေးဆွဲဆောင်ရွက်လျက်ရှိရာ ၂၀၀၀-၂၀၀၁ မှ ၂၀၀၉-၂၀၁၀ ခုနှစ်အထိ ကျေးလက် ရေပေးရေး ၁၀ နှစ်စီမံကိန်းကို ရန်ပုံငွေခွဲဝေရရှိမှု အပေါ် အခြေတည်၍ ဆောင်ရွက်ပေးခဲ့ပြီး ဖြစ်ပါတယ်။ ဆက်လက်၍တိုးပွားလာသည့်လူဦးရေ အခြေအနေနှင့် ရေလိုအပ်ချက်အရ ၂၀၁၁-၂၀၁၂ မှ ၂၀၁၅-၂၀၁၆ အထိ ကျေးလက်ရေပေးရေး ၅ နှစ်စီမံကိန်းကို ရေးဆွဲအကောင်အထည်ဖော် ဆောင်ရွက်နေဆဲဖြစ်ပါတယ်။ အဆိုပါ ၅ နှစ် စီမံကိန်းကိုအခြေခံ၍ ဘိုကလေးမြို့နယ် စည်ပင်သာယာရေးအဖွဲ့၏ရန်ပုံငွေဖြင့် ၂၀၁၁-၂၀၁၂ နှင့် ၂၀၁၂-၂၀၁၃ ဘဏ္ဍာရေးနှစ်တို့တွင် အောက်ပါ အတိုင်းဆောင်ရွက်ပေးနိုင်ခဲ့ပါတယ်(က) ၂၀၁၁-၂၀၁၂ ခုနှစ် ငပိချောင်းကျေးရွာအုပ်စု ငပိချောင်း၊ ဝဲချောင်းကျေးရွာများမှာ မြေသားမိုးရေလှောင်ကန် ၂ ကန် (ခ) ၂၀၁၂-၂၀၁၃ ဒေါင့်ကြီးအုပ်စု ကံဆိပ်၊ ငါးဖယ်ချောင်းကျေးရွာများမှာ မြေသား မိုးရေလှောင်ကန် ၂ ကန်၊ ကျွန်းသာယာအုပ်စု ကန့်ဘလာရွာမှာ မြေသားမိုးရေ လှောင်ကန် ၁ ကန်၊ ကြိမ်ချောင်းအုပ်စု ချောင်းဗြဲကြီးကျေးရွာမှာ မြေသားမိုးရေ လှောင်ကန် ၁ ကန်၊ ကျွန်းညို အုပ်စု ထိပ်ချောင်းကျေးရွာမှာ မြေသားမိုးရေလှောင်ကန် ၁ ထို့အတူ ၂၀၁၁-၂၀၁၂ ဘဏ္ဍာရေးနှစ်တွင် ကုလသမဂ္ဂကလေးများရန်ပုံငွေအထောက်အပံ့ ဖြင့် ဘိုကလေးမြို့နယ်အတွင်း၌ မြေသားမိုးရေလှောင်ကန် ၈ ကန်တူးဖော်ခြင်းကို အောက်ဖော်ပြပါ ကျေးရွာများ၌ တူးဖော်ဆောင်ရွက်ပေးနိုင်ခဲ့ပါတယ်။ (က) ညီနောင်ကျေးရွာအုပ်စုမှာ ညီနောင်လေး၊ သဘာ့ချောင်း (ခ) သပြေကုန်းကျေးရွာအုပ်စု ရန်ကင်းစု (ဂ) သာပေါင်းကျေးရွာအုပ်စု သာပေါင်း၊ ဂျပ်ချောင်း (ဃ) အောက်လှည်းစုကျေးရွာအုပ်စု ကုလားဝဲကြီး (င) အေးရွာကျေးရွာအုပ်စုမကျည်းချောင်း၊ ကျည်းပင်စု၎င်းအပြင် နယ်စပ်ရေးရာဝန်ကြီးဌာန၊ ကျေးလက်ဒေသဖွံ့ဖြိုးတိုးတက်ရေးဦးစီးဌာန၏ ၂၀၁၂၂၀၁၃ ဘဏ္ဍာရေးနှစ် ဖြည့်စွက်ရန်ပုံငွေဖြင့် ကျက်သရေကျေးရွာအုပ်စု ကျက်သရေကျေးရွာတွင် ရေဂါလန် ၃ သိန်းဆုံ မြေသားမိုးရေလှောင်ကန် ၁ ကန် တူးဖော်ဆောင်ရွက်ပေးသွားမည်ဖြစ်ပါတယ်။ ဆက်လက်၍ ၂၀၁၃-၂၀၁၄ ဘဏ္ဍာရေးနှစ်တွင် ဘိုကလေးမြို့နယ် စည်ပင်သာယာရေးအဖွဲ့ ရန်ပုံငွေဖြင့် ကဒုံကနိနှင့် ကြိမ်ချောင်းကျေးရွာအုပ်စုတို့အတွင်း၌ မြေသားမိုးရေလှောင်ကန် ၅ ကန်ကို တူးဖော်ပေးသွားရန်လျာထားပြီးဖြစ်ပါတယ်။ အထက်ဖော်ပြပါအတိုင်း ကျေးလက်ဒေသဖွံ့ဖြိုးတိုးတက် ရေးဦးစီးဌာနရန်ပုံငွေ၊ မြို့နယ်စည်ပင်သာယာရေးအဖွဲ့ ရန်ပုံငွေ၊ ယူနီဆက်အဖွဲ့၏ ပူးပေါင်းထောက်ပံ့ငွေတို့ဖြင့်ဆောင်ရွက်ပေးလျက်ရှိသည့်အပြင် ၂၀၁၃-၂၀၁၄ ဘဏ္ဍာရေးနှစ်တွင် နိုင်ငံခြားအကူအညီ အထောက်အပံ့ သို့မဟုတ် ချေးငွေများရရှိလာပါက ဘိုကလေးမြို့နယ်အတွင်း၌ မြေသားမိုးရေလှောင် ကန် ၄ရ ကန် တူးဖော်ပေးနိုင်ရေးလုပ်ငန်းကို လျာထားရေးဆွဲတင်ပြထားပါကြောင်း ရှင်းလင်းဖြေကြား အပ်ပါတယ်။ ကျေးဇူးတင်ပါတယ်ခင်ဗျား။ (ဩဘာသံများ)</speech>
</Q-A>
<Q-A>
<title>ပညာရေးစနစ်တွင် နိုင်ငံတကာ ဒီမိုကရေစီကျင့်စဉ်များကို သိရှိလေ့လာနိုင်ရန် ကျောင်းသင်ခန်းစာ များတွင် ထည့်သွင်းသင်ကြားပေးနိုင်ရေးနှင့်စပ်လျဉ်းသည့်မေးခွန်း</title>
<speech type="speaker">ပျော်ဘွယ်မဲဆန္ဒနယ်မှ ဦးမြင့်စိုး မေးမြန်းဖို့ ဖြစ်ပါတယ်</speech>
<speech><mp id="333">ဦးမြင့်စိုး(ပျော်ဘွယ်မဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ပြည်ထောင်စုဝန်ကြီးများနှင့် ဖိတ်ကြားထားတဲ့ ဧည့်သည်တော်အပေါင်းတို့ ကိုယ်စိတ်နှစ်ဖြာကျန်းမာ၊ ချမ်းသာပါစေကြောင်း ဦးစွာပထမဆုမွန်ကောင်းတောင်းအပ်ပါတယ်ခင်ဗျား။ ကျွန်တော်ကတော့ မန္တလေးတိုင်းဒေသကြီး၊ ပျော်ဘွယ်မဲဆန္ဒနယ် မှ ပြည်သူ့လွှတ်တော်ကိုယ်စားလှယ် ဦးမြင့်စိုးဖြစ်ပါတယ်ခင်ဗျား။ ကျွန်တော် ဒီမေးခွန်းကိုမေးမြန်းရတဲ့ ရည်ရွယ်ချက်ကတော့ စည်းကမ်းပြည့်ဝပြီးတော့ ခေတ်မီဖွံ့ဖြိုးတိုးတက်တဲ့ ဒီမိုကရေစီနိုင်ငံကို တည်ထောင်တဲ့အခါမှာ ဒီမိုကရေစီသဘောတရားတွေကို နားလည်ပြီး ဒီမိုကရေစီလမ်းကြောင်းကို ဖြောင့်ဖြောင့်တန်းတန်းသွားနိုင်ရန်အတွက် အထောက်အကူဖြစ်စေဖို့ ရည်ရွယ်ပြီးတော့ မေးမြန်းရခြင်း ဖြစ်ပါတယ်ခင်ဗျား။ ပထမဦးစွာ မြန်မာနိုင်ငံရဲ့ ဒီမိုကရေစီကူးပြောင်းမှုရဲ့ ထူးခြားစွာ ကျေးဇူးပြုမှုများကျေးဇူးတင်ထိုက်သူများကို ဦးစွာပထမတင်ပြလိုပါတယ်ခင်ဗျား။ ယနေ့ မြန်မာနိုင်ငံရဲ့ ဒီမိုကရေစီ အခင်းအကျင်းမှာ မြန်မာနိုင်ငံတော်ကြီးကို ပြည်သူတို့၏အသက်အိုးအိမ် စည်းစိမ်ကို မထိပါးစေဘဲ ငြိမ်းချမ်းစွာ၊ သဘောထားကြီးစွာ၊ စည်းကမ်းရှိစွာဖြင့် ဒီမိုကရေစီအခြေခံ ကောင်းတွေနဲ့ချမှတ်ပြီးတော့ ငြိမ်းချမ်းစွာဖြင့် ပြည်သူ့အစိုးရသို့ အာဏာလွှဲပြောင်းပေးခဲ့ပါသော ယခင် နိုင်ငံတော်အေးချမ်း သာယာရေးနှင့် ဖွံ့ဖြိုးရေးကောင်စီဖြစ်တဲ့ တပ်မတော်အစိုးရကိုလည်း အထူးလေးစားစွာ ကျေးဇူးတင် ရှိပါကြောင်း ပြောကြားလိုပါတယ်ခင်ဗျား။ နောက်ပြီးတော့ မြန်မာ့ဒီမိုကရေစီလမ်းကြောင်း ချောမွေ့စွာ သွားလာနိုင်ရေးအတွက် လွှတ်တော်အတွင်းမှာ ပါတီစွဲ၊ ဝါဒစွဲ၊ ဒေသစွဲ၊ လူမျိုးစွဲ၊ ဘာသာစွဲမထားဘဲနဲ့ ပြည်သူ့ဆန္ဒများကို အခြေခံလာလို့ရှိရင် တစ်ဦးနှင့်တစ်ဦး အတိုက်အခံမပြုလုပ်ဘဲနဲ့ တစ်ဦးသဘော ကိုတစ်ဦး ရိုးသားစွာနားလည်ကာ လက်ခံသဘောတူမှု ရှိလာအောင် ဦးဆောင်မှုပြု ပေးပါသော ကျွန်တော်တို့ရဲ့ ပြည်သူ့လွှတ်တော်ဥက္ကဋ္ဌကြီးအား လည်းကောင်း၊ ပြည်သူ့အကျိုးကို အပင်ပန်းခံပြီးတော့ ကြိုးစားနေကြတဲ့ လွှတ်တော်ကိုယ်စားလှယ်များအားလည်းကောင်း ဒီမိုကရေစီအရေးအတွက် အထူးကျေးဇူးတင်ရှိပါကြောင်း တင်ပြလိုပါတယ်ခင်ဗျား။ ဒါဟာ မြန်မာနိုင်ငံရဲ့ ထူးခြားသော၊ မြင့်မြတ် သော သဘောထားဖြင့် ဒီမိုကရေစီဖော်ဆောင်မှုဆိုရင်လည်း မမှားပါဘူးခင်ဗျား။ ဥက္ကဋ္ဌကြီးခင်ဗျား။ ကျွန်တော်တို့ ပြည်သူအတွင်းမှာ ကျွန်တော်တို့မြန်မာနိုင်ငံအတွင်းမှာ ဒီမိုကရေစီစနစ်နဲ့ ကင်းကွာနေတာဟာ နှစ်ပေါင်း ၅၀ ခန့်ရှိပါတယ်။ ယနေ့ ပြည်သူတချို့ဟာ ဒီမိုကရေစီသဘောတရားစံနှုန်းကျင့်စဉ်များကို သိရှိနားလည်မှုအားနည်းပြီးတဲ့အတွက်ကြောင့် ရိုးသားသော အချို့သော ပြည်သူများကို ဒီမိုကရေစီအလွဲသုံးစားပြု သူများက အသုံးချနေတာလည်း ရှိနေပါ တယ်။ အဲဒီလိုပြည်သူတွေနဲ့ မျိုးဆက်သစ်လူငယ်များကို ဒီမိုကရေစီအလွဲသုံးစားပြုသူများ၏ အသုံးချ ခြင်းမခံရအောင် ယနေ့ ဒီမိုကရေစီစနစ်ကို စနစ်တကျကျင့်သုံးပြီးတော့ ငြိမ်းချမ်းပြီး ဖွံ့ဖြိုးတိုးတက်တဲ့ ကမ္ဘာ့နိုင်ငံများရဲ့ ဒီမိုကရေစီကျင့်စဉ်များ၊ စံနှုန်းများ၊ ကျင့်သုံးပုံများကိုလည်းကောင်း၊ မြန်မာနိုင်ငံရဲ့ ဒီမိုကရေစီဖော်ဆောင်မှု အကြောင်းများကိုလည်းကောင်း နမူနာလေ့လာရန်သင်ခန်းစာအဖြစ် သင်ကြားပေးမည်ဆိုပါလျှင် နောင်လာမည့် မျိုးဆက်သစ်လူငယ်များသည် အမျိုးသားစည်းကမ်း အစ စာသင်ကျောင်းကဟု ယခင်တုန်းက ဆိုစကားရှိသလို ဒီမိုကရေစီစည်းကမ်းအစ စာသင်ကျောင်းက ဖြစ်လာပါလျှင် ကျွန်တော်တို့သွားလိုတဲ့ စည်းကမ်းပြည့်ဝတဲ့ ခေတ်မီဖွံ့ဖြိုးတိုးတက်တဲ့ နိုင်ငံတော်သစ် ဆီသို့ အမြန်ဆုံးချောချောမောမောရောက်လိမ့်မယ်လို့ ကျွန်တော့်အနေနဲ့ ယုံကြည်မိပါတယ်။ ဒါကြောင့် ကျွန်တော်မေးမြန်းလိုတဲ့မေးခွန်းကတော့ ကျွန်တော်တို့ မြန်မာနိုင်ငံသည် ဒီမိုကရေစီစနစ်နဲ့ နှစ်ပေါင်း ၅၀ ခန့်ကင်းကွာခဲ့သဖြင့် ယနေ့ပြည်သူအချို့သည် ဒီမိုကရေစီသဘောတရားကျင့်စဉ်များကို သိရှိမှု အားနည်းပြီး အံမဝင်ခွင်မကျဖြစ်နေပါသဖြင့် နောင်လာမည့်မျိုးဆက်သစ်များတွင် ဒီမိုကရေစီစနစ်နှင့် အညီ ပြောဆိုကျင့်ကြံနေထိုင်မှုများ စနစ်တကျအားကောင်းလာစေရန် ယနေ့ ပညာရေးစနစ်မှာ လေ့လာရန်သင်ခန်းစာအဖြစ် အလယ်တန်းအဆင့်၊ အထက်တန်းအဆင့် အဆင့်မြင့် ပညာအလိုက် သိသင့်သိထိုက်သော ဒီမိုကရေစီစံနှုန်းများကို နိုင်ငံတကာဒီမိုကရေစီကျင့်စဉ်များကို သိရှိလေ့လာ နိုင်ရန် ထည့်သွင်းသင်ကြားပေးမှသာ နောင်လာမယ့်အနာဂတ်လူငယ်များသည် ဒီမိုကရေစီစနစ်နှင့် အညီ ကျင့်ကြံနေထိုင်တတ်ခြင်းအားဖြင့် နိုင်ငံအတွက် ဒီမိုကရေစီစနစ်ရဲ့ အသီးအပွင့်ကို ဆောလျင်စွာ၊ ကောင်းမွန်စွာ ခံစားနိုင်မယ်လို့ ထင်မြင်ယူဆပါသဖြင့် ကျောင်းသင်ခန်းစာများတွင် ကျွမ်းကျင်သော ပညာရှင်များနှင့် တိုင်ပင်ကာ ထည့်သွင်းသင်ကြားပေးနိုင်ခြင်းရှိ၊ မရှိမေးမြန်းအပ်ပါတယ်ခင်ဗျား။ အားလုံးကို ကျေးဇူးတင်ပါတယ်။(ဩဘာသံများ)</speech>
<speech type="speaker">ပြည်ထောင်စု ပညာရေးဝန်ကြီးဌာနက ဖြေကြားဖို့ ဖြစ်ပါတယ်</speech>
<speech><agency id="91">ဒေါက်တာမြအေး(ပြည်ထောင်စုဝန်ကြီး၊ ပညာရေးဝန်ကြီးဌာန)</agency>လေးစားအပ်ပါသော ဥက္ကဋ္ဌကြီးနှင့် ပြည်သူ့ လွှတ်တော်ကိုယ်စားလှယ်များ၊ ဝန်ကြီးများ၊ ဒုတိယဝန်ကြီးများအားလုံးကို မင်္ဂလာပါလို့ နှုတ်ခွန်းဆက်သလိုက်ပါတယ်။ မန္တလေးတိုင်းဒေသကြီး၊ ပျော်ဘွယ်မဲဆန္ဒနယ်မှ ပြည်သူ့ လွှတ်တော်ကိုယ်စားလှယ် ဦးမြင့်စိုးရဲ့ ပညာရေးကဏ္ဍဆိုင်ရာ မေးမြန်းချက်နှင့်ပတ်သက်ပြီးတော့ ကျွန်တော့်အနေနဲ့ ယေဘုယျဆွေးနွေးပါမယ်။ ဖြေကြားပေးပါ့မယ်။ ဥက္ကဋ္ဌကြီးခင်ဗျား။ ဒီမိုကရေစီရဲ့ နိုင်ငံတကာစံနှုန်းက အများကို ကိုယ်စားပြု သော အများ အကျိုးရှေးရှုသောစနစ်ဖြစ်သည့်အတွက် နိုင်ငံရေးပါတီများဖွဲ့စည်းခြင်း၊ အစိုးရအုပ်ချုပ်သူများကို ပြည်သူများက ရွေးကောက်တင်မြှောက်ခြင်းတို့ ဖြစ်ပါတယ်။ ထိုသို့ ရွေးကောက်တင်မြှောက်နိုင်ရန် အတွက် ရွေးကောက်ပွဲဥပဒေများရေးဆွဲပြဋ္ဌာန်းရပါတယ်။ နိုင်ငံတော်အစိုးရ သန့်ရှင်းသောအစိုးရ၊ ကောင်းမွန်သော အစိုးရဖြစ်စေရန်အတွက် တရားဥပဒေစိုးမိုးရေးကို အလေးထားဆောင်ရွက်ရမည် ဖြစ်ပါတယ်။ ဆန္ဒမဲပေးရာတွင် လွတ်လပ်မှုရှိခြင်း၊ သက်ဆိုင်ရာအဖွဲ့အစည်းများ၏ ခွင့်ပြုချက်ရယူပြီးမှ ငြိမ်းချမ်းစွာ ဆန္ဒထုတ်ဖော်ခွင့်ပြုခြင်း၊ သတင်းစာ၊ စာနယ်ဇင်း လွတ်လပ်ခွင့်ရှိခြင်း၊ အများပြည်သူ စိတ်ချမ်းသာမှု၊ ပျော်ရွှင်မှုကိုဖော်ဆောင်ပေးခြင်း၊ ကြောက်ရွံ့မှုကင်းခြင်း၊ အများဆန္ဒသဘောထားကို အလေးထား အသိအမှတ်ပြုခြင်းစသည့် လူ့အခွင့်အရေးများဟာလည်း ဒီမိုကရေစီ၏စံနှုန်းများ ဖြစ်ပါတယ်။ အဆိုပါ စံနှုန်းများအတိုင်း တက္ကသိုလ်၊ ဒီဂရီကောလိပ်၊ ကျောင်းများတွင် သက်ဆိုင်ရာ ဆရာ ဆရာမများက ကျောင်းသားများ၊ ကျောင်းသူများကို သိရှိနားလည်စေရန် ယခုအချိန်မှစပြီးတော့ ထည့်သွင်းသင်ကြားပေးလျက်ရှိနေပါပြီ။ ထိုသို့ သင်ကြားပေးခြင်းဖြင့် နောင်အနာဂတ်တွင် ဒီမိုကရေစီ ၏ အသီးအပွင့်များကို ကောင်းမွန်စွာ ခံစားနိုင်မည်ဖြစ်ကြောင်း တင်ပြအပ်ပါတယ်။ မျိုးဆက်သစ်လူငယ်များရဲ့ စိတ်ဓာတ်နှင့်ကိုယ်ကျင့်တရားမြင့်မားရေးအတွက် စာရိတ္တနှင့် ပြည်သူ့နီတိ၊ စာရိတ္တနှင့် လောကနီတိဘာသာရပ် သင်ခန်းစာများကို အခြေခံပညာအဆင့်အလိုက် သင်ကြားပေးလျက်ရှိပြီးတော့ ဒီမိုကရေစီစိတ်ထား၊ ဒီမိုကရေစီကျင့်စဉ်နှင့်ဆက်နွယ်သော လူ့အခွင့် အလမ်းများ၊ ပညာရေးသင်ခန်းစာများကို အလယ်တန်းအဆင့် ပဉ္စမတန်းမှ အထက်တန်းအဆင့် နဝမတန်းအထိ သင်ကြားလေ့ကျင့်ပေးလျက်ရှိပါတယ်။ ယခင်က ဆရာကိုင်စာအုပ်သာရှိခဲ့ပေမယ်လို့လာမယ့်နှစ်မှစပြီးတော့ ကျောင်းသား ကျောင်းသူများ ကိုင်တဲ့စာအုပ်ပါ ကျွန်တော်တို့ပြုစုပြီးတော့ ကလေးတွေကို ဖြန့်ဝေသွားမှာဖြစ်ပါတယ်။ ကျောင်းသား ကျောင်းသူများ၏ ကိုယ်ရည်ကိုယ်သွေးနှင့် ပညာရေးတို့ အချိုးညီပြည့်ဝလာစေရေးအတွက် လူမှုစီးပွားရေးနယ်ပယ်တွင် ခိုင်မာစွာ ရှင်သန် နိုင်မည့် တွေးခေါ်ကျင့်ကြံပြုမူနေထိုင်တတ်သည့် အရည်အသွေးများပြည့်ဝလာစေရန် ယခု ပညာသင် နှစ်မှစပြီးတော့ တိုင်းဒေသကြီး/ပြည်နယ်အလိုက် ကျောင်းသား ကျောင်းသူများအား ဗဟိုအဆင့်နှင့် ကျောင်းအဆင့် ကင်းထောက်သင်တန်းများ ဖွင့်လှစ်ပို့ချပေးခဲ့ပါတယ်။ ကင်းထောက် ကတိနှင့် ကျင့်ဝတ်များတွင်ပါရှိသည့် သူတစ်ပါးအား အစဉ်ကူညီသည့် ဂုဏ်သိက္ခာသည် ယုံကြည်စိတ်ချရသည်။ ကိုယ်နှုတ်နှလုံးသုံးပါးစလုံး ဖြူစင်သန့်ရှင်းသည်ဟူသည့် လူသားတစ်ယောက်ဖြစ်ရေးအတွက် လေ့ကျင့်ပြုစုလျက် ရှိပါတယ်။ အခြေခံပညာ ကျောင်းသား ကျောင်းသူများကို နိုင်ငံ့သားကောင်းအရည်အသွေးများ ပြည့်ဝ စေရေးအတွက် ကျောင်းကောင်စီများ၊ ခေါင်းဆောင်များရွေးချယ်ရာတွင် အရည်အချင်းရှိသူ၊ ကျောင်း နှင့် ကျောင်းသားကျောင်းသူများ၏ အကျိုးကိုသယ်ပိုးဆောင်ရွက်မည့်သူ၊ ကိုယ်ကျင့်တရား ကောင်းမွန် သူများကို ရွေးချယ်ဆန္ဒမဲပေးခြင်း၊ လူအများစု၏ ဆန္ဒအရ ဆန္ဒမဲအများဆုံးရရှိ သူကို ခန့်အပ်တာဝန် ပေးခြင်း၊ လူနည်းစု၏ ဆန္ဒကိုလည်း အလေးထားခြင်း၊ ရွေးချယ်ခံရသူ၏ လုပ်ဆောင်မှုကို မပြတ် လေ့လာ၍ ရွေးချယ်မှု မှန်ကန်မှုရှိ၊မရှိ ပြန်လည်သုံးသပ်စေခြင်းစသည့် ကျောင်းကောင်စီရွေးချယ်မှု လုပ်ငန်းစဉ်အားလုံးကို ဒီမိုကရေစီကျင့်စဉ်ဆိုင်ရာ အလေ့အကျင့်များဖြင့် ချိတ်ဆက်ပညာပေးဆောင်ရွက်လျက်ရှိနေပါတယ်။ ဒီမိုကရေစီနိုင်ငံသားတစ်ဦး၏ ဂုဏ်အင်္ဂါ အရည်အချင်းများဖြစ်သည့် အသိဉာဏ်ပြည့်မီအောင်ဆောင်ရွက်ခြင်း၊ ယဉ်ကျေးသိမ်မွေ့ခြင်း၊ စိတ်သဘောထားပြည့်ဝခြင်း၊ စည်းကမ်းသေဝပ်ခြင်း၊ အများအကျိုးအတွက်ဆောင်ရွက်ခြင်း၊ အများနှင့် ပူးပေါင်းဆောင်ရွက် တတ်ခြင်းစသည်တို့နှင့် ဒီမိုကရေစီနိုင်ငံသားတစ်ဦး၏ တာဝန်ဝတ္တရားများဖြစ်သည့် နိုင်ငံတော်ကို ကြည်ညိုလေးစားခြင်း၊ နိုင်ငံတော်၏ အချုပ်အခြာအာဏာ တည်တံ့ခိုင်မြဲအောင်ကြိုးပမ်းအားထုတ် ခြင်း၊ နိုင်ငံတော်၏ ကျေးဇူးသစ္စာကို စောင့်သိရိုသေခြင်းစသည့် တာဝန်ကိုသိရှိခြင်းနှင့် တာဝန်ကို ခံယူလိုခြင်းဆိုင်ရာ သင်ခန်းစာများကိုလည်း ရသစာပေနှင့် တွဲဖက်သင်ရိုးဝင် ဘာသာရပ်များတွင် ထည့်သွင်း သင်ကြားပေးလျက်ရှိနေပါပြီ။ အဆင့်မြင့်ပညာကဏ္ဍတွင် တက္ကသိုလ်ပထမနှစ် ကျောင်းသားများအား ဒီမိုကရေစီနှင့်ပတ်သက်ဆက်နွယ်သော သင်ရိုးညွှန်းတမ်းများကို သမိုင်း ဘာသာတွင် ထည့်သွင်းသင်ကြားလျက်ရှိပါတယ်။ ကမ္ဘာ့သမိုင်းဘာသာရပ်ကို သမိုင်းအထူးပြု ကျောင်းသားကျောင်းသူများအတွက် ပထမနှစ်နှင့် သမိုင်းအထူးပြု မဟုတ်သော ကျောင်းသား ကျောင်းသူများအားလုံးအတွက် ပထမနှစ်၊ ဒုတိယနှစ်ဝက်တွင်လည်းကောင်း၊ Modern Myanmar ကို တတိယနှစ်သမိုင်းအထူးပြု၊ ပထမနှစ် ဂုဏ်ထူးတန်း သမိုင်းအထူးပြု ကျောင်းသား ကျောင်းသူ များအတွက်လည်းကောင်း၊ Constitutiond History of Myqnmdr ကို တတိယနှစ်ဂုဏ်ထူးတန်း သမိုင်းအထူးပြု ကျောင်းသား ကျောင်းသူများအတွက်လည်းကောင်း သင်ကြားပေးလျက်ရှိပါတယ်။ နိုင်ငံတကာဆက်ဆံရေးပညာအထူးပြု ဂုဏ်ထူးတန်းနောက်ဆုံးနှစ်နှင့် မဟာဝိဇ္ဇာအရည်အချင်းစစ် သင်တန်းတွင် ဒီမိုကရေစီနှင့်ဆက်နွယ်သော Politicdl Science: Democracy စသည့် ဘာသာရပ် တွေကို ထည့်သွင်းသင်ကြားလျက်ရှိပါတယ်။ ဒါ့အပြင် မကြာခင်မှာ ကျွန်တော်တို့ Political Science ဘာသာရပ်တစ်ခုကို ဌာနအသစ်အနေနဲ့ ထူထောင်သွားမည်ဖြစ်ကြောင်း ဖြေကြားအပ်ပါတယ်။ ကျေးဇူးတင်ပါတယ်။(ဩဘာသံများ)</speech>
<speech type="speaker">ယခု မေးတဲ့မေးခွန်းနှင့် ဖြေကြားတဲ့ ဖြေကြားမှုများကို လာမယ့် နောက်နေ့ ထုတ်ဝေမယ့် သတင်းစာများမှာ အပြည့်အဝဖော်ပြပေးစေလိုပါတယ်။ သက်ဆိုင်ရာ ဝန်ကြီးဌာနက ဆောင်ရွက်ပေးဖို့မေတ္တာရပ်ခံပါတယ်။ ထိုနည်းတူစွာပဲ ဒီမေးခွန်းနဲ့ အဖြေကို နိုင်ငံတော် ပြန်တမ်းမှာ ထည့်ပေးဖို့အတွက်လည်း လွှတ်တော်ဆိုင်ရာ လုပ်ထုံးလုပ်နည်း၊ နည်းဥပဒေများနှင့် ဆက်လက် ဆောင်ရွက်သွားမှာဖြစ်ပါတယ်။ တစ်ဆက်တည်းပဲ ပညာရေးနဲ့ပတ်သက်လို့ ကျွန်တော်တို့ လွှတ်တော် ကဥပဒေပြဋ္ဌာန်းဖို့ ဝိုင်းဝန်းဆွေးနွေးနေတာတွေလည်းရှိပါတယ်။ နိုင်ငံတကာကိုလည်း လေ့လာဆောင်ရွက်နေတာလည်းရှိပါတယ်။ ကျွန်တော်တို့ လွှတ်တော်ဘက်က ပြောမယ်ဆိုလို့ရှိရင်တော့ ဒီဥပဒေမြန်မြန်နဲ့ ဥပဒေကောင်းတစ်ခုဖြစ်ရေးအတွက်လည်းလိုလားပါတယ်။ ဒါကြောင့်မို့လို့ တာဝန်ရှိ သူများအားလုံးပူးပေါင်းပြီး လာမယ့် သတ္တမအကြိမ် (၇) ကြိမ်မြောက်အစည်းအဝေးမှာ ဒီဥပဒေ တစ်ခုဖြစ်လာဖို့ ဝိုင်းဝန်းကြိုးပမ်းပေးဖို့ သက်ဆိုင်ရာဝန်ကြီးဌာနနှင့် သက်ဆိုင်ရာကော်မတီ အသီးသီး က ဝိုင်းဝန်ကြိုးပမ်းပေးဖို့လည်း မေတ္တာရပ်ခံတင်ပြလိုပါတယ်</speech>
</Q-A>
<Q-A>
<title>တောင်သူလယ်သမားများ၏ ဘဝဖွံ့ဖြိုးတိုးတက်စေရန်အတွက် လယ်ယာမြေ၊ မျိုးစေ့၊ ချေးငွေ၊ ပိုးသတ်ဆေး၊ စိုက်ပျိုးရေးနည်းပညာစသည့် ကိစ္စရပ်များနှင့်စပ်လျဉ်းသည့်မေးခွန်း</title>
<speech type="speaker">ညောင်တုန်းမဲဆန္ဒနယ်မှ ဦးအောင်မြသန်းမေးမြန်းဖို့ ဖြစ်ပါတယ်</speech>
<speech><mp id="488">ဦးအောင်သန်း(ညောင်တုန်းမဲဆန္ဒနယ်)</mp>ကြည်ညို လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် ချစ်ခင်လေးစားအပ်ပါသော ပြည်သူ့လွှတ်တော်ကိုယ်စားလှယ်များ၊ ဖိတ်ကြားထားသော ဧည့်သည်တော်များ ကာယသုခ၊ စိတ္တသုခ နှစ်ဖြာသောသုခနှင့် ပြည့်စုံပါစေကြောင်း ဆုမွန်ကောင်းတောင်း ဂါရဝပြုနှုတ်ခွန်းဆက်သအပ်ပါတယ်။ ကျွန်တော်ကတော့ ဧရာဝတီ တိုင်းဒေသကြီး၊ ညောင်တုန်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးအောင်မြသန်း ဖြစ်ပါတယ်။ ကျွန်တော့်အနေနဲ့ တောင်သူလယ်သမားများရဲ့အသံ၊ တောင်သူလယ်သမားများရဲ့ ဆန္ဒဖြစ်တဲ့ တောင်သူလယ်သမားများရဲ့ ဘဝဖွံ့ဖြိုးတိုးတက်စေရေးအတွက် လယ်ယာမြေများနှင့်ပတ်သက်လို့ မေးခွန်းများကို လွှတ်တော်ဥက္ကဋ္ဌကြီးမှတစ်ဆင့် မေးမြန်းသွားမှာ ဖြစ်ပါတယ်။ ကျွန်တော်တို့ ဒီမေးခွန်း နှင့်ပတ်သက်ပြီးတော့ မူလက အဆိုတစ်ရပ်အနေနဲ့ တင်ပြခဲ့ခြင်း ဖြစ်ပါတယ်။ တင်ပြရခြင်းကတော့ လွှတ်တော်များပြီးတဲ့အခါမှာ ကျွန်တော်တို့တစ်တွေဟာ မဲဆန္ဒနယ်အသီးသီးမှာရှိတဲ့ တောင်သူ လယ်သမားတွေနဲ့တွေ့ဆုံပြီးတဲ့အခါမှာ လွှတ်တော်က တောင်သူလယ်သမားများရဲ့ အကျိုးဆောင်ရွက် နိုင်တဲ့ ဥပဒေတွေနဲ့ နိုင်ငံတော်အစိုးရကလည်း ဆောင်ရွက်ပေးခဲ့တဲ့အခြေအနေများကို ရှင်းပြတဲ့ အခါမှာ တောင်သူလယ်သမားများက ၎င်းတို့လိုအပ်ချက်များ တင်ပြလာကြပါတယ်။ ဒါကြောင့်မို့လို့ ဒေသအသီးသီးမှာရှိတဲ့ တောင်သူလယ်သမားများရဲ့ တင်ပြချက်များကို စုစည်းလိုက်တဲ့အခါမှာ ကျွန်တော်တို့ မူလအဆိုမှာ အဆို ၆ ချက်ရှိပါတယ်။ ဒါကို ပြောင်းလဲပြင်ဆင်ပြီးတော့ လွှတ်တော် ဥက္ကဋ္ဌကြီးရဲ့ မေတ္တာရပ်ခံချက်အရ နိုင်ငံတော်အစိုးရ��ှာလည်း အခက်အခဲမရှိအောင်၊ တောင်သူ လယ်သမားများလည်း အဆင်ပြေအောင်ဆိုပြီးတော့ မေးခွန်းများပြောင်းခဲ့ခြင်း ဖြစ်ပါတယ်။ ဒီနေရာမှာ မေးခွန်းများအနေနဲ့ ကျွန်တော်တို့ပြောင်းတဲ့အခါမှာ နိုင်ငံတော်အစိုးရအနေနဲ့ အကြပ်အတည်း မဖြစ်ရအောင် မေးခွန်း ၃ ခုမှာ မူဆိုတဲ့ အရာထည့်သွင်းထားပါတယ်။ ဘာလဲဆိုတော့ ရေရှည်တောင်သူလယ်သမားများရဲ့ အကျိုးကို ဆောင်ရွက်နိုင်စေဖို့အတွက် ထည့်သွင်းပြီးတော့ မေးထားခြင်း ဖြစ်ပါတယ်။ ဒီနေရာမှာ ကျွန်တော်တို့ ဆောင်ရွက်ပေးရန် အစီအစဉ်ရှိ၊ မရှိဆိုတဲ့ မေးခွန်းကို တာဝန်ရှိသူများက မရှိဘူးလို့ဖြေဆိုခဲ့လို့ရှိရင်လည်းပဲ လယ်သမားများရဲ့ နှလုံးသားမှာ ဒဏ်ရာရစေမှာ ဖြစ်ပါတယ်။ ဒါကြောင့်မို့လို့ မရစေရန်အတွက် နိုင်ငံတော်မှာလည်း အခက်အခဲမရှိစေရန်အတွက် မူဆိုတဲ့ အသုံးအနှုန်းကို ထည့်သွင်းပြီးတော့မေးရခြင်း ဖြစ်ပါတယ်။ တကယ်လို့များ ကျွန်တော့်မေးခွန်း နှင့်ပတ်သက်လို့ သက်ဆိုင်ရာများက အဆင်သင့်မဖြစ်သေးဘူးဆိုလို့ရှိရင်လည်း လာမယ့်လွှတ်တော် များမှာ ဖြေဆိုပေးဖို့ တစ်ဆက်တည်းပဲ ကြို တင်ပြီးတော့ တင်ပြအပ်ပါတယ်ခင်ဗျား။ မေးခွန်း (၁) တော့ တောင်သူလယ်သမားများက မိမိရဲ့ လယ်ယာမြေများ ဓာတ်ခွဲစမ်းသပ်နိုင်ရေးအတွက် မြို့နယ်အသီးသီး၏ စိုက်ပျိုးရေးရုံးများမှာ ဓာတ်ခွဲစမ်းသပ်ခန်းများထားရှိ ဆောင်ရွက်ပေးရန် နိုင်ငံတော်အစိုးရမှ မူတစ်ရပ်ချမှတ်ဆောင်ရွက်ပေးရန် အစီအစဉ်ရှိ၊ မရှိဖြစ်ပါတယ်။ ဒါ ပထမ မေးခွန်း ဖြစ်ပါတယ်။ လေးစားအပ်တဲ့ ဥက္ကဋ္ဌကြီးခင်ဗျား။ ခေတ်အဆက်ဆက်မှ ယနေ့အထိ လယ်ယာမြေများကို ပြုပြင်နိုင်ခဲ့ခြင်းမရှိခဲ့ပါဘူး။ တောင်သူလယ်သမားများက ဓာတ်ခွဲစမ်းသပ်နိုင်စွမ်းမရှိ၍ ဖြစ်ပါတယ်။ ယခင်က သီးနှံတစ်မျိုးမျိုးစိုက်ပျိုးပါက သီးနှံပင်များ စိမ်းစိုပြီး အထွက်နှုန်းကောင်း၊ အရည်အသွေးကောင်းခဲ့သော်လည်းပဲ ယခုအခါမှာ သီးနှံစိုက်ပျိုး၍ အပင်ဖြစ်လာကတည်းက အမြစ်အားဆေး၊ အပင်အားဆေး၊ အပွင့်အားဆေး၊ အသီးအားဆေးများကို တောင်သူလယ်သမားများက သုံးစွဲခဲ့ကြရ ပါတယ်။ ရာသီဥတုအရဖြစ်စေ၊ ဖျက်ပိုးများကြောင့်ဖြစ်စေ၊ သီးနှံအထွက်နှုန်းများ လျော့နည်းတဲ့ အခါမှာ ဆေးဖိုးကုန်ကျငွေပိုများကိုမူ ဆေးဖိုးကုန်ကျငွေများကိုပင် တောင်သူလယ်သမားများက မဆပ်နိုင်ကြတော့ဘဲ ကြွေးတင်ခဲ့ကြရပါတယ်။ ကျွန်တော်တို့ မနှစ်ကဆိုရင် အဆိုးဆုံးဖြစ်ပါတယ်။ မနှစ်က တောင်သူလယ်သမားများဟာ အကြပ်ဆုံးနှစ်တစ်နှစ် ဖြစ်ပါတယ်။ တောင်သူလယ်သမား များက မိမိတို့ရဲ့ လယ်ယာမြေများကို ဓာတ်ခွဲစမ်းသပ်စေခြင်းဖြင့် သီးနှံအမျိုးအစားအလိုက် မြေများ ပြုပြင်နိုင်ပြီဆိုလျှင် ယနေ့သုံးစွဲနေကြရတဲ့ အမြစ်အားဆေး၊ အပင်အားဆေး၊ အပွင့်အားဆေးနှင့် အသီးအားဆေးများအတွက် ကုန်ကျရတဲ့ စရိတ်ငွေများသက်သာစေပြီး တောင်သူလယ်သမားများရဲ့ ထွက်ငွေလျော့နည်းစေကာ ဝင်ငွေများတိုးတက်မည်ဖြစ်တဲ့အတွက် အရည်အသွေးကောင်းတဲ့သီးနှံ များ အထွက်တိုးလာမှာ ဖြစ်ပါတယ်။ ဒီနေရာမှာ တောင်သူလယ်သမားများအနေနဲ့ အဘယ်ကြောင့် ဓာတ်ခွဲစမ်းသပ်နိုင်ခြင်းမရှိသလဲဆိုတာ တင်ပြရလျှင် လယ်သမားများဟာ နည်းပညာလည်း မရှိပါ ဘူး။ ဓာတ်ခွဲစမ်းသပ်တဲ့ကိရိယာလည်း မြို့နယ်များမှာ မရှိပါဘူး။ သို့သော် ငွေကြေးချမ်းသာတဲ့ တောင်သူလယ်သမားကြီးများကတော့ ရန်ကုန်မြို့တွေမှာ သွားရောက်ပြီးတော့ ဓာတ်ခွဲစမ်းသပ်ရပါ တယ်။ ဓာတ်ခွဲစမ်းသပ်တဲ့အခါမှာ ဓာတ်တစ်ခုကို အပြင်မှာ ၁၀၀၀၀ ပေးရပါတယ်။ အဓိကအားဖြင့် မြေမှာ နိုက်ထရိုဂျင်ဓာတ်၊ ဖော့ထရိတ်ဓာတ်၊ ပိုတက်ဆီယမ်ဓာတ်ဆိုတဲ့ ဓာတ် ၃ မျိုးဟာ အဓိက အချိုးညီစွာရှိဖို့ လိုပါမယ်။ အခြားဓာတ်အနည်းငယ်များကတော့ ၁၄ မျိုးရှိပါတယ်။ ဥပမာအားဖြင့်ကော့ပါး၊ မော်လတီနမ်၊ MO၊ ဆာလဖာဓာတ်၊ ကယ်ဆီယမ်ဓာတ်၊ အိုင်အိုဒင်းဓာတ်နှင့် မဂ္ဂနီဆီယမ်၊ ဇင့်စတဲ့ ဓာတ်များကတော့ အနည်းငယ်လိုမှာ ဖြစ်ပါတယ်။ အားလုံးပေါင်း ပြန်ကြည့်ရင် အနည်းငယ်လိုမယ့် ဓာတ်က ၁၄ မျိုးနှင့် အဓိကလိုတဲ့ ဓာတ်က ၃ မျိုး၊ စုစုပေါင်း ၁ရ မျိုးရှိပါတယ်။ ဒါကို ကျွန်တော်တို့ ပြင်ပမှာ ဓာတ်ခွဲစမ်းသပ်လို့ရှိရင် ၁၀၀၀၀ ဆိုရင် ၁ရ မျိုးဆိုရင် ၁၇၀၀၀၀ ကုန်ကျမှာ ဖြစ်ပါတယ်။ ဒါကြောင့်မို့လို့ တောင်သူလယ်သမားများဟာ ပြင်ပမှာ မိမိလယ်ယာမြေများကို ပြုပြင် နိုင်ဖို့အတွက် ငွေကြေးဟာမရှိပါဘူး။ ဒါကြောင့်မို့လို့ ကျွန်တော့်ရဲ့ အဆို(၁)ဖြစ်တဲ့ တောင်သူလယ် သမားများက မိမိ၏လယ်ယာမြေများ ဓာတ်ခွဲစမ်းသပ်နိုင်ရေးအတွက် မြို့နယ်အသီးသီးရဲ့ စိုက်ပျိုးရေး ရုံးများမှာ ဓာတ်ခွဲစမ်းသပ်ခန်းများထားရှိဆောင်ရွက်ပေးရန် နိုင်ငံတော်အစိုးရမှ မူတစ်ရပ်အဖြစ် ချမှတ်ဆောင်ရွက်ပေးရန် အစီအစဉ်ရှိ၊ မရှိဆိုတဲ့မေးခွန်းကို မေးမြန်းရခြင်းဖြစ်ပါတယ်။ ဥက္ကဋ္ဌကြီးခင်ဗျား။ မေးခွန်း (၂)ကတော့ အဓိကအားဖြင့် မတ်ပဲမျိုးစေ့များအား မျိုးကောင်း မျိုးသန့်အထွက်နှုန်းကောင်းပြီး ဒေသနှင့်ကိုက်ညီတဲ့ မျိုးစေ့များအဖြစ် သုတေသနပြု ထုတ်လုပ်ဖြန့်ဖြူး နိုင်ရေးအတွက် မူတစ်ရပ်ချမှတ်ပြီး ဆောင်ရွက်ပေးရန်အစီအစဉ်ရှိ၊ မရှိပဲ ဖြစ်ပါတယ်။ ဥက္ကဋ္ဌကြီး ခင်ဗျား။ တောင်သူလယ်သမားများဟာ အဓိကတော့ စပါးကို စိုက်ပျိုးခဲ့ရပါတယ်။ စပါးပြီးတဲ့အခါမှာ အဓိကစိုက်ပျိုးတဲ့သီးနှံကတော့ မတ်ပဲ ဖြစ်ပါတယ်။ ဒီနေရာမှာ ဘာကြောင့် မူတစ်ရပ်ချမှတ်ပြီးတော့ သုတေသနပြု ထုတ်လုပ်ပေးရန်ဆိုတဲ့ အကြောင်းကတော့ လယ်ယာစိုက်ပျိုးရေးနှင့် ဆည်မြောင်း ဝန်ကြီးဌာနက လယ်ယာစီးပွားဂျာနယ်များမှာကော၊ လွှတ်တော်မှာ ရှင်းတဲ့အခါမှာကော၊ မြေပြင် အနေအထားမှာကော ကြည့်တဲ့အခါမှာ သုတေသနလုပ်ငန်းကို စပါးရှိမယ်၊ အစေ့ထုတ်ပြောင်းရှိမယ်၊ ဝါရှိမယ်၊ ကြံရှိမယ်၊ ဆီထွက်သီးနှံများဖြစ်တဲ့ မြေပဲ၊ နေကြာနှင့်ပဲတီစိမ်းများကို သုတေသနပြု ထုတ်လုပ် ဖြန့်ဖြူးလျက်ရှိကြောင်း တွေ့ရှိရသော်လည်းပဲ မတ်ပဲမျိုးစေ့နှင့်ပတ်သက်လို့ သုတေသနပြုထုတ်လုပ် ဖြန့်ဖြူးမယ့်အစီအစဉ် မတွေ့ရတဲ့အတွက် နိုင်ငံတော် သို့မဟုတ် ပုဂ္ဂလိကလုပ်ငန်းရှင်များမှ ပူးပေါင်း ပြီးတော့ မတ်ပဲမျိုးကောင်းမျိုးသန့်များကို ဒေသနှင့်ညီတဲ့ မျိုးစေ့များအဖြစ် သုတေသနပြုပြီးတော့ ဖြန့်ဖြူးစေချင်ပါတယ်။ ဘာကြောင့်လဲဆိုတော့ တောင်သူလယ်သမားများအနေနဲ့ မျိုးစပါးရိတ်သိမ်းပြီး ဆောင်းသီးနှံ မတ်ပဲသီးနှံကိုသာ အဓိကထားစိုက်ပျိုးကြရပါတယ်။ ထွက်ရှိလာတဲ့စပါးများ၊ သီးနှံများကို နောင်နှစ်အတွက် မျိုးထားခြင်း၊ ဝမ်းစာသိုလှောင်ခြင်း၊ ပိုလျှံက ရောင်းချပြီး ကြွေးများဆပ်ခြင်းများ ဆောင်ရွက်ကြရပါတယ်။ ဆောင်းသီးနှံဖြစ်တဲ့ မတ်ပဲများထွက်ရှိလာမှသာလျှင် ရရှိတဲ့ငွေနဲ့ မိသားစုရဲ့ ကျန်းမာရေး၊ ပညာရေး၊ လူမှုရေးနှင့် မီးဖိုချောင်သုံးပစ္စည်းများအား ဖြည့်ဆည်းရတဲ့ အဓိကထားရတဲ့ သီးနှံဖြစ်ပါတယ်။ ကမ္ဘာမှာ ပဲမျိုးစုံတင်ပို့တဲ့နိုင်ငံများမှာ မြန်မာနိုင်ငံဟာ ဒုတိယနေရာကရရှိ နေကြောင်း လေ့လာတွေ့ရှိရပါတယ်။ အဓိကကတော့ မတ်ပဲသီးနှံမှာ အဓိကဖြစ်ကြောင်း တွေ့ရှိရပါတယ်။ ဒါကြောင့် မေးခွန်းဖြစ်တဲ့ မတ်ပဲမျိုးစေ့များအား မျိုးကောင်းမျိုးသန့်အထွက်နှုန်းကောင်းပြီး ဒေသနှင့်ကိုက်ညီတဲ့ မျိုးစေ့များအဖြစ် သုတေသနပြု ထုတ်လုပ်ဖြန့်ဖြူးနိုင်ရေးအတွက် မူတစ်ရပ် ချမှတ်ပြီး ဆောင်ရွက်ပေးရန် အစီအစဉ်ရှိ၊ မရှိဆိုတဲ့ ဒုတိယမေးခွန်း ဖြစ်ပါတယ်။ ဥက္ကဋ္ဌကြီးခင်ဗျား။ တတိယမေးခွန်းကတော့ လယ်ယာမြေဥပဒေနှင့်အညီ ဘဏ်များမှ စိုက်ပျိုး ထုတ်လုပ်မှု ချေးငွေများ၊ လုံလောက်စွာထုတ်ချေးပေးရန် အစီအစဉ်ရှိ၊ မရှိပဲ ဖြစ်ပါတယ်။ ဥက္ကဋ္ဌကြီး ခင်ဗျား။ တောင်သူလယ်သမားများ လယ်ယာမြေပြုပြင်နိုင်ရေးနှင့် စိုက်ပျိုးစရိတ်များ၊ စက်ကိရိယာ များ ဝယ်ယူအသုံးပြု နိုင်ရေးအတွက် လယ်ယာမြေဥပဒေ ပုဒ်မ ၁၂(င)အရ နိုင်ငံတော်ဘဏ် သို့မဟုတ် ပုဂ္ဂလိကဘဏ်များမှ လယ်ယာမြေလုပ်ပိုင်ခွင့်အား အပေါင်ထား၍ ချေးငွေခွင့်ပြုရန် ရှိကြောင်းဥပဒေမှာ ဒီအတိုင်းပဲ ကျွန်တော် ပြဋ္ဌာန်းခဲ့ပြီး ဖြစ်ပါတယ်။ ဒီနေရာမှာ အလျဉ်းသင့်လို့ တင်ပြလိုတာက လက်ရှိတောင်သူလယ်သမားများရဲ့ ချေးငွေကို ထုတ်ပေးနေတာက လယ်ယာစိုက်ပျိုး ရေးဖွံ့ဖြိုးရေးဘဏ်များ ဖြစ်ပါတယ်။ နောက်တစ်ခု မြို့နယ်အသီးသီးမှာရှိတာက မြန်မာ့စီးပွားရေး ဘဏ်ဖြစ်ပါတယ်။ ဒီနေရာမှာ လယ်ယာစိုက်ပျိုးရေးဘဏ်က အခုနိုင်ငံတော်အစိုးရက တောင်သူ လယ်သမားများအတွက် အလေးထားပြီး အဆင်ပြေစေရန်အတွက် စိုက်ပျိုးစရိတ်များကို တစ်သိန်း အထိချေးပြီး ယာသမားများကို တစ်ဧက ၂၀၀၀၀ အထိချေးပေးတယ်ဆိုတာလည်း တောင်သူ လယ်သမားများအတွက် ဝမ်းသာကြောင်း တင်ပြလိုပါတယ်။ ကျွန်တော်ဆိုလိုတာက လယ်ယာမြေ ဥပဒေနှင့်အညီ လယ်ယာမြေလုပ်ပိုင်ခွင့်ကို ကျွန်တော်တို့က ဘဏ်များမှာ အပေါင်ထားပြီးတော့ချေးခြင်းလုပ်ငန်းသက်သက်ဖြစ်ပါတယ်။ ဒီနေရာမှာ တင်ပြလိုတာက လက်ရှိညောင်တုန်းမြို့နယ် မှာဆိုရင် မြန်မာ့စီးပွားရေးဘဏ်တစ်ခုပဲ ရှိပါတယ်။ နိုင်ငံတော်အစိုးရက အသိအမှတ်ပြုတဲ့ အခြားဘဏ်များဖွင့်လှစ်ပေးမှသာလျှင် လယ်ယာမြေဥပဒေအရ လုပ်ပိုင်ခွင့်ကို အပေါင်ထားပြီးတော့ ချေးတဲ့လုပ်ငန်းဟာ အချိန်မီဆောင်ရွက်နိုင်မှာဖြစ်ပါကြောင်း တင်ပြလိုပါတယ်။ မေးခွန်း(၄)ကတော့ သီးနှံစိုက်ပျိုးထုတ်လုပ်မှုကို အာမခံတဲ့ ပိုးသတ်ဆေးဥပဒေအဖြစ် ဖော်ဆောင်ပေးရန် အစီအစဉ်ရှိ၊ မရှိပဲ ဖြစ်ပါတယ်။ ဥက္ကဋ္ဌကြီးခင်ဗျား။ ကျွန်တော်တို့ လက်ရှိတည်ဆဲ ပိုးသတ်ဆေးဥပဒေနှင့် နည်းဥပဒေများဟာ သီးနှံစိုက်ပျိုးထုတ်လုပ်တဲ့ တောင်သူလယ်သမားများအတွက် အကာအကွယ် သို့မဟုတ် အာမခံချက် မရှိနိုင်ကြောင်း လေ့လာတွေ့ရှိရပါတယ်။ ယနေ့အခြေအနေမှာ တောင်သူလယ်သမားများအနေနဲ့ ပိုးသတ်ဆေးအမျိုးမျိုးအား ဝယ်ယူသုံးစွဲခဲ့ကြရသော်လည်းပဲ ဆေးညွှန်းပါ အရည်အသွေးမမီတဲ့ အတွက် ပိုးများသေဆုံးမှုမရှိဘဲ သီးနှံများပျက်စီးဆုံးရှုံးခဲ့ရတဲ့အတွက် ဆေးဖိုးများပင် အကြွေးတင် လျက်ရှိပါတယ်။ ဒါကြောင့် ပိုးသတ်ဆေးများသည် အညွှန်းပါအတိုင်း အရည်အသွေးအာနိသင်မမီပါ က ဆုံးရှုံးသွားသော သီးနှံဖိုးနှင့် ဆေးဖိုးများအား ဆေးရောင်းသူ သို့မဟုတ် ဆေးကိုယ်စားလှယ် သို့မဟုတ် ဆေးထုတ်လုပ်သည့် ကုမ္ပဏီများမှ ပေးလျော်ရမည်ဆိုသည့် အာမခံချက်အား ပိုးသတ်ဆေး ဥပဒေတွင်ပါရှိသင့်ပါကြောင်း တင်ပြလိုပါတယ်။ တည်ဆဲပိုးသတ်ဆေးဥပဒေနှင့် နည်းဥပဒေများဟာတောင်သူလယ်သမားများ၏ စိုက်ပျိုးထုတ်လုပ်မှုအတွက် အာမခံချက်မပါရှိတဲ့အတွက် တည်ဆဲ ပိုးသတ်ဆေးဥပဒေအား ပြင်ဆင် သို့မဟုတ် ဖြည့်စွက် သို့မဟုတ် အသစ်ပြန်လည်ရေးဆွဲပေးရန် အစီအစဉ်ရှိ၊ မရှိမေးမြန်းရခြင်း ဖြစ်ပါတယ်။ တစ်ဆက်တည်းတင်ပြလိုတာက သက်ဆိုင်ရာဝန်ကြီးဌာန များက မပြင်ဆင်နိုင်သေးဘူးဆိုရင်လည်းပဲ လွှတ်တော်က ဖွဲ့စည်းထားတဲ့ ကော်မတီများက ဒီပိုးသတ်ဆေးဥပဒေကို ပြန်လည်သုံးသပ်ပေးပါရန် တင်ပြအပ်ပါတယ်။ လေးစားအပ်တဲ့ ဥက္ကဋ္ဌကြီးခင်ဗျား။ (၅)မေးခွန်းကတော့ ဒေသအသီးသီးရှိ တောင်သူလယ် သမားများရဲ့ ဘွဲ့ရပညာတတ်သားသမီးများအား စိုက်ပျိုးရေးနည်းပညာများကို စာတွေ့၊ လက်တွေ့ လေ့ကျင့်သင်ကြားပေးပြီး ဒေသအသီးသီးမှာ ပြန်လည်တာဝန်ပေးအပ်စေရန်အတွက် မူတစ်ရပ် ချမှတ်ပြီး ဆောင်ရွက်ပေးရန် အစီအစဉ်ရှိ၊ မရှိ ဖြစ်ပါတယ်။ ဥက္ကဋ္ဌကြီးခင်ဗျား။ နိုင်ငံတော်အစိုးရ အနေနဲ့ နေပြည်တော်နှင့် တိုင်းဒေသကြီး/ ပြည်နယ်ဝန်းကျင်များမှာ စိုက်ပျိုးရေးနည်းပညာများဖြင့် စိုက်ပျိုးထုတ်လုပ်လျက်ရှိကြောင်း တွေ့မြင်နေရပါတယ်။ မြို့နယ်များမှာလည်း စိုက်ပျိုးရေးပညာပေး စခန်းများထားရှိဆောင်ရွက်သည်မှာ နှစ်ပေါင်းဆယ်လီအကြိမ်ကြိမ်ရှိနေပြီ ဖြစ်သော်လည်း စိုက်ပျိုးရေးနည်းပညာများမှာ ဒေသအသီးသီးမှာ ပျံ့နှံမှုမရှိသေးပါဘူး။ နိုင်ငံတော်အစိုးရအနေဖြင့် စိုက်ပျိုးရေးနည်းပညာများကို သင်ကြားပေးရန်မှာ စိုက်ပျိုးရေးတက္ကသိုလ်နှင့် ဒီပလိုမာသင်တန်းများ ဖြင့် ဖွင့်လှစ်သင်ကြားပေးလျက်ရှိပြီး နည်းပညာထွန်းကားတဲ့ ပြင်ပနိုင်ငံများသို့လည်း ဝန်ထမ်းများကို ပညာသင်များစေလွှတ်သည်ကို တွေ့ရှိရပါတယ်။ သို့သော်လည်းပဲ နှစ်ပေါင်းဆယ်လီ အကြိမ်ကြိမ်ရှိပြီး ဖြစ်သော်လည်းပဲ စိုက်ပျိုးရေးနည်းပညာအသုံးပြု၍ ဒေသအသီးသီးရှိ တောင်သူလယ်သမားများရဲ့ လယ်ယာမြေများတွင် စိုက်ပျိုးနိုင်မှုယခုတိုင် မရှိသေးပါ။ ဒါကြောင့် ဒေသအသီးသီးတွင် စိုက်ပျိုးရေး နည်းပညာဖြင့် စိုက်ပျိုးနိုင်ရန်အတွက် တောင်သူလယ်သမားများရဲ့ သားသမီးဘွဲ့ရ ပညာတတ်များ အား စိုက်ပျိုးရေးနည်းပညာများအား စာတွေ့၊ လက်တွေ့သင်ကြားလေ့ကျင့်စေပြီး မိမိတို့ဒေသ အသီးသီးမှာ ပြန်လည်တာဝန်ပေးအပ်စေရန်အတွက် မူတစ်ရပ်ချမှတ်ပေးပြီးတော့ နိုင်ငံတော်အစိုးရမှဆောင်ရွက်ပေးစေလိုပါတယ်။ ဒါကြောင့်မို့လို့ ဒီမေးခွန်းကို မေးရခြင်းဖြစ်ပါတယ်။ ဥက္ကဋ္ဌကြီးခင်ဗျား။ ဒီနေရာမှာ အလျဉ်းသင့်လို့ တင်ပြလိုတာက လွှတ်တော်ကိုယ်စားလှယ်အသီးသီးက တောင်သူ လယ်သမားများနှင့်တွေ့ပြီးတော့ လွှတ်တော်အတွေ့အကြုံများ ဆွေးနွေးဖိတ်ကြားတဲ့အခါမှာ ကျွန်တော်တို့နှင့်အတူ စိုက်ပျိုးရေးမှ တာဝန်ရှိသူများ၊ ကျန်းမာရေးမှ တာဝန်ရှိသူများလည်းပဲ ရှိပါ တယ်။ ရှိသော်လည်းပဲ ပါတဲ့အခါမှာ၊ ဆွေးနွေးပြီးတဲ့အခါမှာ တောင်သူလယ်သမားများက နားထောင် ပြီးတော့ အကြံပြု သော်လည်းပဲ စိုက်ပျိုးရေးဌာနက ပညာရှင်များ စိုက်ပျိုးရေးကဏ္ဍ ဆွေးနွေးတဲ့ အခါမှာထပြီးတော့ ပြန်သွားတာတွေ့ရပါတယ်။ ပြန်ကြည့်ရင် ကျွန်တော်တို့သက်တမ်းအရ ကျေးလက် မှာ ဘွဲ့ရပညာတတ်နည်းပါတယ်။ ယခုအခါမှာတော့ တောင်သူလယ်သမားသားသမီးများ ဘွဲ့ရ ပညာတတ်များဟာ လွန်စွာမှရှိနေပြီ ဖြစ်ပါတယ်။ ဒါကြောင့် လယ်ယာစိုက်ပျိုးရေးကို သိပ္ပံနည်းကျ နည်းပညာဖြင့် စိုက်ပျိုးထုတ်လုပ်မယ်ဆိုပါက တောင်သူလယ်သမားသားသမီးများ ဘွဲ့ရများကို လေ့ကျင့်သင်ကြားပေးပြီးတော့ ဆောင်ရွက်မယ်ဆိုမှသာလျှင် စိုက်ပျိုးရေးကို သိပ္ပံနည်းကျဖြင့် ဒေသ အသီးသီးအောင်မြင်မှာ ဖြစ်ပါတယ်။ ဒါကြောင့်မို့လို့ ဒီမေးခွန်းကို မေးရခြင်း ဖြစ်ပါတယ်။ နောက်ဆုံး မေးခွန်းကတော့ စိုက်ပျိုးထုတ်လုပ်တဲ့ သီးနှံများကို တန်ဖိုးသင့်တင့်မျှတတဲ့ တန်ဖိုးရှိအောင် ဆောင်ရွက်ပေးရန် အစီအစဉ်ရှိ၊ မရှိ ဖြစ်ပါတယ်။</speech>
<speech type="speaker">ထပ်မံရှင်းပြစရာမလိုပါဘူး။ မေးခွန်းသာမေးပါ</speech>
<speech><mp id="488">ဦးအောင်မြသန်း(ညောင်တုန်းမဲဆန္ဒနယ်)</mp>ဒါကြောင့်မို့လို့ သီးနှံများ သင့်တင့်မျှတတဲ့ တန်ဖိုးရှိအောင် ဆောင်ရွက်ပေးရန်အစီအစဉ်ရှိ၊ မရှိ ဖြစ်ပါတယ်။ ဒီမေးခွန်းနှင့်ပတ်သက်လို့ လွှတ်တော်ကိုယ်စားလှယ်အသီးသီးကလည်း မေးမြန်းထားပြီး ဖြစ်ပါတယ်။ ကျွန်တော်အကြံပြု တင်ပြ ချင်တာကတော့ ဒီနေ့ မတ်ပဲဈေးနှုန်းဟာ။</speech>
<speech type="speaker">မေးခွန်းမေးဖို့ပဲ ဖြစ်ပါတယ်။ မိနစ် ၂၀ ပြည့်ပါပြီ။</speech>
<speech><mp id="488">ဦးအောင်မြသန်း(ညောင်တုန်းမဲဆန္ဒနယ်)</mp>သို့ပါ၍ ကျွန်တော်တင်ပြသော မေးခွန်း ၆ ခု အား လွှတ်တော်ဥက္ကဋ္ဌကြီးမှတစ်ဆင့် မေးမြန်းအပ်ပါကြောင်း တင်ပြအပ်ပါတယ်။ အားလုံးကို ကျေးဇူးတင်ပါတယ်။(ဩဘာသံများ)</speech>
<speech type="speaker">မေးခွန်းကို သက်ဆိုင်ရာဝန်ကြီးဌာနမှ ပြန်လည်ဖြေကြားတဲ့အခါမှာ မေးခွန်း နံပါတ် (၃)၊ (၄)၊ (၅)၊ (၆) ဖြေရန်မလိုပါဘူး။ တာဝန်ရှိတဲ့လူကဆက်လက်ပြီးတော့ ဖြေကြားပါလိမ့်မယ်။ ဒါကြောင့် မေးခွန်း(၁)နဲ့မေးခွန်း(၂) ကိုလည်း လိုအပ်သလောက်ပဲဖြေပေးပါ</speech>
<speech><agency id="83">ဦးခင်ဇော်(ဒုတိယဝန်ကြီး၊ လယ်ယာစိုက်ပျိုးရေးနှင့် ဆည်မြောင်းဝန်ကြီးဌာန)</agency>လေးစား အပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များ၊ ပြည်ထောင်စုဝန်ကြီး၊ ဒုတိယဝန်ကြီးများနှင့် ဧည့်သည်တော်များခင်ဗျား။ အားလုံး မင်္ဂလာပါလို့ နှုတ်ခွန်းဆက်သဂါရဝပြု အပ်ပါတယ်။ ကျွန်တော်ကတော့ လယ်ယာစိုက်ပျိုးရေးနှင့် ဆည်မြောင်းဝန်ကြီးဌာနမှ ဒုတိယဝန်ကြီး ဦးခင်ဇော်ဖြစ်ပါတယ်။ ဧရာဝတီတိုင်းဒေသကြီး၊ ညောင်တုန်းမဲဆန္ဒနယ် ပြည်သူ့လွှတ်တော် ကိုယ်စားလှယ် ဦးအောင်မြသန်း၏ တောင်သူလယ်သမားများ၏ အသံ၊ တောင်သူ လယ်သမားများ ၏ဆန္ဒဖြစ်သည့် တောင်သူလယ်သမားများ၏ဘဝဖွံ့ဖြိုးတိုးတက်စေရန် ဆောင်ရွက်ရန် လိုအပ်သော အဓိကသော့ချက်ကြီး ၆ ချက်မေးမြန်းခဲ့ပါတယ်။ လွှတ်တော်ဥက္ကဋ္ဌကြီးရဲ့ ခွင့်ပြုချက်အရ ကျွန်တော် မေးခွန်း(၁)နှင့် (၂)ကို ဖြေကြားမှာဖြစ်ပါတယ်။ ပထမဦးစွာ ကျွန်တော်တို့ လယ်ယာမြေများ ဓာတ်ခွဲ စမ်းသပ်နိုင်ရေးဆောင်ရွက်ပေးရန်ဆိုတဲ့အချက်နဲ့ပတ်သက်ပြီး ကျွန်တော်ရှင်းလင်းဖြေကြားပါမယ်။ လယ်ယာစိုက်ပျိုးရေးနှင့် ဆည်မြောင်းဝန်ကြီးဌာနအောက်ရှိ စိုက်ပျိုးရေးဦးစီးဌာနတွင် စိုက်ပျိုးမြေများ ၏ မြေဆီလွှာအဟာရဓာတ်ပါဝင်မှုနှင့် မြေချဉ်ငန်ကိန်းများကိုသိရှိနိုင်ရန် မြန်မာနိုင်ငံ အောက်ပိုင်း ဒေသများအတွက် မြေဆီလွှာဓာတ်ခွဲခန်းကို ရန်ကုန်မြို့တွင်လည်းကောင်း၊ မြန်မာနိုင်ငံအထက်ပိုင်း ဒေသများအတွက် မြေဆီလွှာဓာတ်ခွဲခန်းကို မန္တလေးမြို့တွင်လည်းကောင်းတည်ထောင်၍ မြေဆီလွှာ ဓာတ်ခွဲစမ်းသပ်ပေးခြင်းကိုဆောင်ရွက်လျက်ရှိပါတယ်။ လုပ်ငန်းအပ်နှံမယ့် မြေဆီလွှာနမူနာများ၊ ရေနမူနာများနှင့် မြေဩဇာနမူနာများကို ဓာတ်ခွဲစစ်ဆေးခနှုန်းထားသတ်မှတ်လျက် ဓာတ်ခွဲစစ်ဆေး ပေးခြင်းကိုဆောင်ရွက်လျက်ရှိပါတယ်။ ထိုသို့ နှုန်းထားယူရခြင်း အကြောင်းအရင်းကတော့ နိုင်ငံတော် ၏ခွင့်ပြုချက်ရန်ပုံငွေဖြင့် ဓာတ်ခွဲခန်းများမှာလိုအပ်တဲ့ဓာတုပစ္စည်းများကို ပြည်ပမှ ဝယ်ယူတင်သွင်း ပြီး စစ်ဆေးပေးရခြင်းဖြစ်တဲ့အတွက်ကြောင့် အခကြေးငွေယူခြင်းဖြစ်ပါတယ်။ ထို့အပြင် တောင်သူ လယ်သမားများ ကိုယ်တိုင် မိမိတို့၏ စိုက်ပျိုးမြေများအား မြေဆီလွှာချဉ်ငန်ဓာတ်အနည်းအများ ကိုစစ်ဆေးသိရှိနိုင်ရန် မြေဆီလွှာဓာတ်ခွဲသေတ္တာငယ် (Soil Test Kit) များကို လယ်ယာစိုက်ပျိုးရေးနှင့် ဆည်မြောင်းဝန်ကြီးဌာန၊ စိုက်ပျိုးရေးသုတေသနဦးစီးဌာနမှ ထုတ်လုပ်ဖြန့်ဖြူးရောင်းချပေးလျက်ရှိပါတယ်။ လယ်ယာမြေဓာတ်ခွဲစမ်းသပ်နိုင်ရေးနှင့်ပတ်သက်၍ မြေဆီလွှာ ဓာတ်ခွဲသေတ္တာငယ်များကို စိုက်ပျိုးရေးသုတေသနဦးစီးဌာနနဲ့ဆက်သွယ်ဝယ်ယူပြီး တောင်သူလယ်သမားများ ကိုယ်တိုင် မြေဆီလွှာချဉ်ငန်ဓာတ်အနည်းအများကို စမ်းသပ်သိရှိနိုင်ပါကြောင်းနှင့် စိုက်ပျိုးရေးဦးစီးဌာနနဲ့ ဆက်သွယ်၍ ရန်ကုန်မြို့နှင့် မန္တလေးမြို့များရှိ မြေဆီလွှာဓာတ်ခွဲခန်းများတွင် မြေ၊ ရေ၊ မြေဩဇာနမူနာ များ၏အာဟာရဓာတ်ပါဝင်မှုနှင့် သုံးစွဲရန်သင့်၊ မသင့်အခြေအနေတို့ကို ဓာတ်ခွဲစမ်းသပ်မှုများ ဆောင်ရွက်နိုင်ပါကြောင်း ရှင်းလင်းဖြေကြားအပ်ပါတယ်။ ဒုတိယအချက်အဖြစ် မျိုးကောင်း၊ မျိုးသန့်၊ အထွက်နှုန်းကောင်းပြီး ဒေသနဲ့ကိုက်ညီသည့် မျိုးစေ့များအဖြစ် သုတေသနပြု ထုတ်လုပ်ဖြန့်ဖြူးပေးရန်ဆိုတဲ့အချက်နှင့်ပတ်သက်ပြီးတော့ ကျွန်တော် ရှင်းလင်းဖြေကြားပါမယ်။ ဥက္ကဋ္ဌကြီးခင်ဗျား။ လယ်ယာစိုက်ပျိုးရေးနှင့် ဆည်မြောင်းဝန်ကြီးဌာနဟာ နိုင်ငံတော်၏အမျိုးသားတာဝန်ဖြစ်တဲ့ ကျေးလက်ဒေသဖွံ့ဖြိုးတိုးတက်ရေးနှင့် ဆင်းရဲမှုလျှော့ချရေး လုပ်ငန်းစဉ် ၈ ရပ်တွင်ပါဝင်သည့် လယ်ယာကုန်ထုတ်လုပ်မှုကဏ္ဍဖွံ့ဖြိုးတိုးတက်ရေးလုပ်ငန်းစဉ်ကို တောင်သူလယ်သမားများ၏အကျိုးငှာ သီးနှံစိုက်ပျိုးထုတ်လုပ်ရေးမှ ဝင်ငွေနှစ်ဆမြင့်မားရရှိပြီး လူမှုစီးပွားဘဝဖွံ့ဖြိုးတိုးတက်လာစေရန်ရည်ရွယ်ပြီး တာဝန်ကြီး ၃ ရပ်ကို သတ်မှတ်ဆောင်ရွက်လျက် ရှိရာမှာ မျိုးကောင်း၊ မျိုးသန့်များအသုံးပြု စိုက်ပျိုးရေးကို တာဝန်တစ်ရပ်အဖြစ်အလေးထားသတ်မှတ်ဆောင်ရွက်ပေးလျက်ရှိပါတယ်။ သီးနှံအမျိုးအစားအလိုက် ဒေသနဲ့ကိုက်ညီဖြစ်ထွန်းအောင်မြင်သော အရည်အသွေးကောင်း၊ အထွက်နှုန်းကောင်းသီးနှံမျိုးများကို ရွေးချယ်စိုက်ပျိုးနိုင်ကြစေရန် သုတေသနပြု စမ်းသပ်စိုက်ပျိုးခြင်း၊ မျိုးကောင်းမျိုးသန့်များအသုံးပြု၍ သိပ္ပံနည်းကျစိုက်ပျိုးစနစ် များဖြင့် သီးနှံစံပြစိုက်ခင်းများစိုက်ပျိုးပြသခြင်းတို့ဖြင့် ဆောင်ရွက်ပေးလျက်ရှိပါတယ်။ ထို့အပြင် မျိုးကောင်း၊ မျိုးသန့်မျိုးစေ့များပွားများထုတ်လုပ်ခြင်းကိုလည်း တိုးမြှင့်ဆောင်ရွက်လျက်ရှိပါတယ်။ နိုင်ငံတော်၏အဓိကစားသုံးသီးနှံဖြစ်သော ဆန်စပါးအပါအဝင် အဓိကသီးနှံများဖြစ်တဲ့ ပဲမျိုးစုံဖွံ့ဖြိုး တိုးတက်ရေးအတွက် နိုင်ငံတော်အနေဖြင့် မျိုးကောင်း၊ မျိုးသန့်များထုတ်လုပ်ဖြန့်ဖြူးပေးလျက်ရှိပါ တယ်။ ဆန်စပါးသီးနှံများအား တောင်သူလယ်သမားများဝင်ငွေတွက်ချေကိုက်ပြီး နိုင်ငံခြားဈေးကွက် ဝင်သည့် စပ်မျိုးစပါးစိုက်ပျိုးနိုင်ရေးအတွက် မျိုးကောင်း၊ မျိုးသန့်မျိုးစေ့များထုတ်လုပ်ရေးကိုလည်းဆောင်ရွက်ပေးလျက်ရှိပါတယ်။ အလားတူ တင်း ၁၀၀ ထွက်ရှိသော စပ်မျိုးအစေ့ထုတ်ပြောင်းများ ကိုလည်း ပွားများထုတ်လုပ်ဖြန့်ဖြူးပေးလျက်ရှိပါတယ်။ ဆီထွက်သီးနှံတွင် မြေပဲသီးနှံကိုတစ်ဧက တင်း ၁၀၀ ထွက်ရှိသည့်မြေပဲမျိုးများ၊ တစ်ဧကတင်း ၅၀ ကျော်ထွက်ရှိသည့်စပ်မျိုးနေကြောများကို မျိုးသန့်မျိုးပွားခြံများထူထောင်၍ တောင်သူများလက်ဝယ်အရောက် ဖြန့်ဖြူးရေးဆောင်ရွက်လျက်ရှိပါ တယ်။ သီးနှံအမယ်အလိုက် ဈေးကွက်ရရှိနိုင်ရေးအတွက် ဈေးကွက်ယှဉ်ပြိုင်နိုင်စွမ်းရှိသော အရည်အသွေးမြင့် အထွက်နှုန်းကောင်းမွန်ရန်လိုအပ်မည်ဖြစ်သည့်အတွက် တောင်သူလယ်သမားများ အပိုင်းမှလည်း မျိုးသန့်မျိုးပွားစိုက်ကွင်းများပေါ်ပေါက်လာရေးတွင် ပါဝင်ဆောင်ရွက်ကြရန်ကိုလည်း အားပေးဆောင်ရွက်လျက်ရှိပါတယ်။ စီးပွားရေးတွက်ချေကိုက်သည့်မျိုးများကို မျိုးသန့်မျိုးပွား ထုတ်လုပ်ရာတွင် ဒေသအလိုက်ပျံ့နှံအောင်ဆောင်ရွက်မှသာလျှင် နိုင်ငံတကာဈေးကွက်တွင် မိမိတို့၏ လယ်ယာထွက်ကုန်များဈေးကောင်းရရှိနိုင်မည်ဖြစ်၍ စပါး၊ အစေ့ထုတ်ပြောင်း၊ ပဲမျိုးစုံ၊ ဆီထွက် သီးနှံများဖြစ်ကြသည့် မြေပဲ၊ နှမ်း၊ နေကြာ၊ ဟင်းသီးဟင်းရွက်၊ သစ်သီးဝလံစသည့် သီးနှံ အမယ်အလိုက် ဒေသနဲ့ကိုက်ညီဖြစ်ထွန်းသည့် အရည်အသွေးကောင်း၊ အထွက်နှုန်းကောင်း မျိုးသန့် များကျယ်ပြန့်စွာစိုက်ပျိုးနိုင်ရေးအတွက် သုတေသနပြု စမ်းသပ်စိုက်ပျိုးခြင်းများ၊ မျိုးသန့်ပွားများ စိုက်ထုတ်လုပ်ခြင်းကို လယ်ယာစိုက်ပျိုးရေးနှင့် ဆည်မြောင်းဝန်ကြီးဌာနမှ အဓိကတာဝန်တစ်ရပ် အဖြစ်အလေးထားဆောင်ရွက်လျက်ရှိသည့်အပြင် ပုဂ္ဂလိကရင်းနှီးမြှုပ်နှံမှုများမှာပါ ပူးပေါင်းပါဝင်ဆောင်ရွက်လာရေးကိုလည်း အားပေးတိုက်တွန်းဆောင်ရွက်လျက်ရှိပါကြောင်း ရှင်းလင်းဖြေကြားအပ် ပါတယ်ခင်ဗျား။ ကျန်တဲ့အချက်အလက်တွေကိုတော့ မဖြေရှင်းတော့ပါဘူး။ အားလုံးကျေးဇူးတင်ပါ တယ်။ (ဩဘာသံများ)</speech>
</Q-A>
<Q-A>
<title>တောင်သူလယ်သမားများနှင့် အလုပ်သမားများ အခွင့်အရေးကာကွယ်သည့် ဥပဒေဆောင်ရွက် ပြီးစီးမှုအခြေအနေနှင့် စပ်လျဉ်းသည့်မေးခွန်း</title>
<speech type="speaker">လယ်ဝေးမဲဆန္ဒနယ်က ဦးဌေးဝင်း မေးမြန်းဖို့ ဖြစ်ပါတယ်</speech>
<speech><mp id="341">ဦးဌေးဝင်း(လယ်ဝေးမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်ထောင်စုအဖွဲ့အစည်းဝင်များ၊ ပြည်သူ့လွှတ်တော်ကိုယ်စားလှယ်များနှင့် ဧည့်သည်တော်များ ခင်ဗျား။ ကျန်းမာချမ်းသာကြပါစေကြောင်း ဆုတောင်းမေတ္တာ ပို့သဂါရဝပြုအပ်ပါတယ်။ ကျွန်တော်က တော့ လယ်ဝေးမဲဆန္ဒနယ် ပြည်သူ့လွှတ်တော်ကိုယ်စားလှယ်၊ ပြည်သူ့လွှတ်တော် တောင်သူလယ်သမား၊ အလုပ်သမားနှင့် လူငယ်ရေးရာကော်မတီ အတွင်းရေးမှူး ဦးဌေးဝင်းဖြစ်ပါတယ်။ ပြည်သူ့လွှတ်တော် ဥက္ကဋ္ဌကြီးမှတစ်ဆင့် တောင်သူလယ်သမားများ၊ အလုပ်သမားများကာကွယ်သည့် ဥပဒေများနှင့် ပတ်သက်ပြီး မေးခွန်းမေးမြန်းသွားမှာ ဖြစ်ပါတယ်။ လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးခင်ဗျား။ ကျွန်တော်တို့ မြန်မာနိုင်ငံရဲ့ ပြည်သူအများစုဟာတောင်သူလယ်သမားများနဲ့ အလုပ်သမားများ ဖြစ်ကြပါတယ်။ တောင်သူလယ်သမားများနှင့်အလုပ်သမားများဟာ နိုင်ငံတော်ရဲ့ စားနပ်ရိက္ခာဖူလုံမှုနဲ့ ကုန်ထုတ်လုပ်မှုအတွက် အဓိကစွမ်းဆောင်ပေးနေကြသူများဖြစ်ကြပါတယ်။ ဒါ့ကြောင့်၎င်းတို့ဟာ နိုင်ငံတော်ရဲ့ အဓိကကျသော အခြေခံလူတန်းစားများ ဖြစ်ကြပါတယ်။ ယနေ့ နိုင်ငံတော်က ဖော်ဆောင်ကျင့်သုံးနေတဲ့ ဒီမိုကရေစီလမ်းစဉ်အတွက်လည်း အခြေခံလူတန်းစားများရဲ့ မိသားစုဘဝများ အဆင်ပြေလုံခြုံစွာရပ်တည်နိုင်မှသာ ရည်ရွယ်ချက်ဖြစ်တဲ့ စည်းကမ်းပြည့်ဝပြီး ခေတ်မီဖွံ့ဖြိုးတိုးတက်သော ဒီမိုကရေစီနိုင်ငံတော်ကြီးအဖြစ် အဆင်ပြေချောမွေ့စွာ ရောက်ရှိနိုင်မှာ ဖြစ်ပါတယ်။ ဖွဲ့စည်းပုံအခြေခံဥပဒေ အခန်း(၁) ပုဒ်မ ၂၃ ပုဒ်မခွဲ(က)မှာ နိုင်ငံတော်သည် တောင်သူ လယ်သမားများ၏အခွင့်အရေးများ ကာကွယ်စောင့်ရှောက်ရန် လိုအပ်သည့်ဥပဒေများ ပြဋ္ဌာန်းဆောင်ရွက်မည်ဟု ပြဋ္ဌာန်းထားသလို ပုဒ်မ ၂၄ မှာလည်း နိုင်ငံတော်သည်အလုပ်သမားများ၏ အခွင့်အရေးများ ကာကွယ်စောင့်ရှောက်ရန် လိုအပ်သည့်ဥပဒေများ ပြဋ္ဌာန်းဆောင်ရွက်မည်ဟု တိတိကျကျပြဋ္ဌာန်းထားတာကို တွေ့ရှိရမှာ ဖြစ်ပါတယ်။ ပြည်သူ့လွှတ်တော်ဥက္ကဋ္ဌကမှလည်း ၂၀၁၃ ခုနှစ်၊ ဖေဖော်ဝါရီလ ၂၅ ရက်နေ့မှာ ကျင်းပတဲ့ ပြည်ထောင်စုလွှတ်တော်အစည်းအဝေးမှာ တောင်သူ လယ်သမား၊ အလုပ်သမားများအား ကာကွယ်သည့်ဥပဒေများ အမြန်ဆုံးပြဋ္ဌာန်းဆောင်ရွက်ရန် လွှတ်တော်သို့ တင်ပြခဲ့ပြီးဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ယနေ့ကျွန်တော်တို့ နိုင်ငံအတွင်းမှာရှိတဲ့ တောင်သူလယ်သမား၊ အလုပ်သမားများနှင့် ပတ်သက်၍ လက်တွေ့ဖြစ်စဉ်များအချို့ကို အနည်းငယ်တင်ပြလိုပါတယ်။ ကျွန်တော်တို့နိုင်ငံမှာရှိတဲ့ တောင်သူ လယ်သမားများဟာ ရာသီဥတုအခြေအနေဖောက်ပြန်မှု၊ ထွက်ကုန်သီးနှံများရဲ့ ဈေးနှုန်းနည်းပါးမှု၊ စိုက်ပျိုးထုတ်လုပ်တဲ့နေရာမှာ လုပ်အားခ၊ သွင်းအားစုဈေးနှုန်းများ မြင့်မားမှုတို့ကြောင့် ရင်းနှီး စိုက်ထုတ်မှုနဲ့ ရရှိသည့်အကျိုးအမြတ်များမကာမိဘဲ အရှုံးနဲ့ရင်ဆိုင်နေရတဲ့အတွက် တစ်ရာသီပြီး နောက်တစ်ရာသီစိုက်ပျိုးနိုင်ရန် ရင်းနှီးငွေကိုမစိုက်ထုတ်နိုင်တော့ဘဲ အတိုးကြီးကြီးနဲ့ ရတဲ့နေရာက ချေးငှားစိုက်ပျိုးနေရပါတယ်။ ဒီလိုစိုက်ပျိုးတဲ့နေရာမှာလည်း ပြည့်စုံလုံလောက်မှုမရှိတဲ့အတွက် သွင်းအားစုနဲ့လုပ်အား အပြည့်အဝအသုံးမပြုနိုင်တဲ့အတွက် ထွက်ရှိလာတဲ့သီးနှံများဟာ ဈေးကွက်ဝင် အရည်အချင်းမမီခြင်း၊ ပန်းတိုင်အထွက်နှုန်းမရရှိခြင်းတို့ကြောင့် အကျိုးအမြတ်မရှိဘဲ အရှုံးနှင့် ထပ်မံ ရင်ဆိုင်ကြရပြန်ပါတယ်။ ဒီအချိန်မှာချေးယူထားတဲ့ငွေများ အပေါ်မှာလည်း အတိုးကတက်လာပြန်တဲ့ အတွက်ရှိတဲ့လှည်း၊ နွားရောင်းဆပ်ရပြန်ပါတယ်။ ဒီလိုနဲ့သံသရာလည်ပြီး သူတို့ဘဝဟာ တိုးတက် မလာတော့ဘဲ မိသားစုဘဝရပ်တည်ဖို့အတွက် အခက်အခဲမျိုးစုံနဲ့ ရင်ဆိုင်နေကြရပါတယ်။ အကြောင်းအမျိုးမျိုးနဲ့ လယ်ယာမြေများ ဆုံးရှုံးရမှုကြောင့်လည်း ဘဝရပ်တည်မှုပျက်သွားကြရတာကိုလည်း တွေ့နေရပါတယ်။ ဒီလိုအခက်အခဲတွေကြောင့် သားသမီးတွေရဲ့ ပညာသင်ကြားရေးအတွက် မတတ်နိုင်တော့လို့ ပညာတစ်ပိုင်းတစ်စနဲ့ ဆက်လက်သင်ယူနိုင်ခွင့်မရှိတော့ဘဲ မိသားစုဘဝဝမ်းစာအတွက် ရရာ အလုပ်ဝင်လုပ်နေရတဲ့ အခြေအနေမျိုး ရောက်နေတာကိုလည်းတွေ့ရမှာဖြစ်ပါတယ်။ နိုင်ငံတော် အတွက်လည်း အလွန်နစ်နာလှပါတယ်။ အလုပ်သမားများရဲ့ ဘဝကို လေ့လာရာမှာလည်း ရရှိတဲ့ လုပ်ခနဲ့ ဖြစ်ပေါ်နေတဲ့ ကုန်ဈေးနှုန်းအခြေအနေမမျှတမှု၊ နေရေးထိုင်ရေးအဆင်မပြေနိုင်မှု၊ အလုပ်ချိန် နှင့် လုပ်ခလစာမမျှတမှုများ စတဲ့အခက်အခဲများကြောင့် ရရှိတဲ့ဝင်ငွေဟာ မိသားစုထံမပို့နိုင်တော့ဘဲ မိမိတစ်ဦးတည်းရဲ့ ဘဝ ရပ်တည်မှုအတွက်ပဲ ခက်ခဲလျက်ရှိတာကိုတွေ့ရမှာ ဖြစ်ပါတယ်။ အလုပ်အကိုင်အခွင့်အလမ်းရရှိရန် ခက်ခဲမှုကြောင့်လည်း ရရာအလုပ်ကိုရသလောက် လုပ်ခန့် ဝင်ရောက်လုပ်ကိုင်ကြရတဲ့အတွက် စားဝတ်နေရေးအတွက်ပင် ပြည့်စုံလုံလောက်မှုမရှိဘဲ လူမှုဘဝ များ နိမ့်ပါးလျက်ရှိတာကို တွေ့ကြရမှာဖြစ်ပါတယ်။ ထို့ကြောင့်တောင်သူလယ်သမားများနှင့် အလုပ်သမားများရဲ့ အကျိုးစီးပွားနဲ့ ဘဝရပ်တည်မှုများ လုံခြုံပြည့်စုံမှုရှိအောင်ကာကွယ်တဲ့ဥပဒေ များရှိရန်အတွက်လိုအပ်ပါတယ်။ ဒါ့ကြောင့်ကျွန်တော်မေးမြန်းလိုတဲ့ မေးခွန်းကတော့ ကျွန်တော်တို့ နိုင်ငံမှာလက်ရှိကျင့်သုံးနေတဲ့ တောင်သူလယ်သမားများနှင့် အလုပ်သမားများအား ကာကွယ်သည့် ဥပဒေများသည် ပြည့်စုံလုံလောက်အောင်ကာကွယ်ပေးနိုင်ခြင်းရှိ၊ မရှိ ပြန်လည်သုံးသပ်ပြီး ကာကွယ် ပေးနိုင်ခြင်းမရှိသည့် ဥပဒေများကို ပယ်ဖျက်ခြင်း၊ ပြင်ဆင်ပြဋ္ဌာန်းခြင်း၊ အသစ်ပြဋ္ဌာန်းခြင်းများဆောင်ရွက်ပြီးစီးမှု အခြေအနေများအား သိရှိလိုပါကြောင်း လေးစားစွာမေးမြန်းအပ်ပါတယ်။ အားလုံး ကို ကျေးဇူးတင်ပါတယ်ခင်ဗျား။ (ဩဘာသံများ)</speech>
<speech type="speaker">လယ်ဝေးမဲဆန္ဒနယ်မှ ဦးဌေးဝင်း မေးမြန်းချက်နဲ့ ဦးအောင်မြသန်း ညောင်တုန်းကမေးတဲ့ မေးခွန်းများ တချို့ ဆက်စပ်ပြီးတော့ဖြေကြားရမှာ ဖြစ်ပါတယ်။ ဦးအောင်မြသန်း မေးလိုသည့်မေးခွန်းအနှစ်ချုပ်က တောင်သူလယ်သမားများ၏ အသံ၊ တောင်သူလယ်သမားများ၏ ဆန္ဒဖြစ်သည့် တောင်သူလယ်သမားများ၏ ဘဝဖွံ့ ဖြိုးတိုးတက်စေရန်အတွက် လယ်ယာမြေများ ဓာတ်ခွဲစမ်းသပ်နိုင်ရေး ဆောင်ရွက်ပေးရန်၊ မျိုးကောင်းမျိုးသန့် အထွက်နှုန်းကောင်းပြီး ဒေသနှင့် ကိုက်ညီသည့် မျိုးစေ့များအဖြစ် သုတေသနထုတ်လုပ်ဖြန့်ဖြူးပေးရန်၊ လယ်ယာမြေဥပဒေနှင့်အညီ ဘဏ်များမှ လုံလောက်သောချေးငွေခွင့်ပြုရန်၊ သီးနှံစိုက်ပျိုးထုတ်လုပ်မှုကို အာမခံသည့် ပိုးသတ်ဆေး ဥပဒေအဖြစ် ဖော်ဆောင်ပေးရန်၊ စိုက်ပျိုးရေးနည်းပညာ စာတွေ့ လက်တွေ့ လေ့ကျင့်သင်ကြားပေးရန်၊ သီးနှံများသင့်တင့်မျှတသည့် တန်ဖိုးရရှိအောင်ဆောင်ရွက်ပေးရန် အစီအစဉ်ရှိ၊ မရှိ သိလိုပါတယ် ဆိုတဲ့ မေးခွန်းဖြစ်ပါတယ်။ ဒီလိုမေးမြန်းတဲ့နေရာမှာ လယ်ဝေးမဲဆန္ဒနယ်မှ ဦးဌေးဝင်းမေးမြန်းသွားတဲ့ မေးမြန်းချက်ကို ဖြေကြားဖို့ ကျွန်တော်တို့ လွှတ်တော် ကျွန်တော်တို့ဆီမှာလည်း တာဝန်ရှိလာပါတယ်။ ဒါ့ကြောင့်လည်း ပြီးခဲ့တဲ့ဖေဖော်ဝါရီလ ၂၅ ရက်နေ့က ပြည်ထောင်စုလွှတ်တော်မှာ တင်ပြခဲ့တဲ့ တင်ပြချက်နဲ့ သက်ဆိုင်တဲ့အတွက် ဖြေကြားရန်ကျွန်တော့်မှာ တာဝန်ရှိတယ်လို့ပဲ ယူဆပါတယ်။ ဒါ့ကြောင့်မို့လို့ လွှတ်တော်ဥက္ကဋ္ဌ ကျွန်တော့်အနေနဲ့ ရှင်းလင်းဖြေကြားမှာဖြစ်ပါတယ်။ အဲ့ဒီလို ပြည်ထောင်စုလွှတ်တော်မှာ တင်ပြအပြီးနောက်မှာ ပြည်သူ့လွှတ်တော် ဥက္ကဋ္ဌရုံးက ဥပဒေရေးရာနှင့် အထူးကိစ္စရပ်များ လေ့လာဆန်းစစ်သုံးသပ်ရေးကော်မရှင်ကို ၂၀၁၃ ခုနှစ်၊ မတ်လ ၁ ရက်နေ့မှာ အကြောင်းကြားခဲ့ပါတယ်။ အကြောင်းအရာကတော့ ဥပဒေများညှိနှိုင်းရေးဆွဲနိုင်ရေးဖြစ်ပါတယ်။ တောင်သူလယ်သမားများနှင့် အလုပ်သမားများ၏ အခွင့်အရေးကာကွယ် စောင့်ရှောက်ရန်အတွက် ဥပဒေများပြဋ္ဌာန်းထားရှိခြင်းရှိ၊ မရှိ။ ပြဋ္ဌာန်းထားရှိခြင်းရှိပါက ယနေ့အချိန်အခါတွင် အမှန်တကယ် ကာကွယ်စောင့်ရှောက်နိုင်ခြင်းရှိ၊ မရှိနဲ့ ထုတ်ပြန်ထားခြင်းမရှိသေးပါက သက်ဆိုင်ရာကော်မတီများ၊ ပြည်ထောင်စုအဖွဲ့အစည်းများနှင့် ညှိနှိုင်းရေးဆွဲနိုင်ရေး အကြောင်းကြားပါသည်ဟုဆိုပြီးတော့ကော်မရှင်ဆီပေးပို့ခဲ့ပါတယ်။ ဒီနေ့ကော်မရှင်အနေနဲ့လည်း စတင်ဆောင်ရွက်နေပြီဖြစ်ကြောင်းလည်း သိရပါတယ်။ ဒါ့ကြောင့် ကော်မရှင်အနေဖြင့် သက်ဆိုင်ရာကော်မတီများ၊ ပြည်ထောင်စုအဖွဲ့အစည်း များနှင့် ညှိနှိုင်းရေးဆွဲပြီးလာမည့် (၇) ကြိမ်မြောက် လွှတ်တော်အစည်းအဝေးများအတွင်း ဥပဒေ တစ်ရပ်ဖြစ်လာရေးအတွက် ဆောင်ရွက်သွားရန်ကိုလည်း လွှတ်တော်မှ တိုက်တွန်းလိုပါတယ်။ ဒါ့ကြောင့်ဒီလို တိုက်တွန်းချက်နဲ့အညီ လယ်ဝေးမဲဆန္ဒနယ်မှ ဦးဌေးဝင်းရဲ့ မေးခွန်းအား ပြန်လည် ဖြေကြားခြင်း ဖြစ်ပါတယ်။ အားလုံးကျေးဇူးတင်ပါတယ်။(ဩဘာသံများ)</speech>
<speech type="speaker">ဆက်လက်ပြီး ဦးအောင်မြသန်းမေးတဲ့ မေးခွန်းနံပါတ်(၃)၊ (၄)၊ (၅)၊ (၆)သည် ဥပဒေအရဆောင်ရွက်ပေးရမှာဖြစ်တဲ့အတွက် ဥပဒေပြုပြီးမှသာ ဆောင်ရွက်ရမယ့် ကိစ္စဖြစ်ပါတယ်။ ဒါ့ကြောင့်မို့လို့ သက်ဆိုင်ရာဝန်ကြီးဌာနအနေနဲ့ ဖြေကြားနိုင်မှာမဟုတ်သလို ဖြေကြားမှုကလည်း ထိရောက်မှုရှိမှာမဟုတ်ပါဘူး။ ဥပဒေပြုရေးဆိုတဲ့နေရာမှာ ကျွန်တော်တို့ လွှတ်တော်ကိုယ်စားလှယ် များ အားလုံးနားလည်ထားသလိုပြည်ထောင်စုအဆင့် အဖွဲ့အစည်းများက ဥပဒေကြမ်းများတင်သွင်း နိုင်သလို လွှတ်တော်ကိုယ်စားလှယ်များကလည်း ဥပဒေကြမ်းများ တင်သွင်းနိုင်မှာဖြစ်တဲ့အတွက် တကယ်လို့ပြဌာန်းထားတဲ့ ဥပဒေတွေဟာ ပြင်ဆင်ရန်လိုတယ်ဆိုရင်၊ ပယ်ဖျက်လိုတယ်ဆိုရင် လွှတ်တော်ကိုယ်စားလှယ်များအနေနဲ့လည်း အစပျိုးတင်ပြနိုင်တဲ့ အခွင့်အရေးများရှိပါတယ်။ အဲ့ဒီလိုမှ မဟုတ်သေးဘူး။ ဥပဒေအသစ်ရေးဆွဲဖို့လိုတယ်ဆိုရင် လွှတ်တော်ကိုယ်စားလှယ်များ တစ်ဦးချင်း အနေနဲ့သော်လည်းကောင်း၊ ကော်မတီအနေနဲ့သော်လည်းကောင်း ရေးဆွဲနိုင်တာဖြစ်တဲ့အတွက် မိမိတို့ရဲ့ရရှိထားတဲ့ အခွင့်အရေးကို မှန်မှန်ကန်ကန်အသုံးချပြီး ပြည်သူလူထု ဒီနေ့ပြောနေတဲ့ တောင်သူလယ်သမားများနဲ့ အလုပ်သမားများ အကျိုးစီးပွားအတွက် ကာကွယ် စောင့်ရှောက်နိုင်တဲ့ ဥပဒေများဖြစ်ရေးအတွက်လည်း မိမိတို့လွှတ်တော်က ဆောင်ရွက်နိုင်သလိုဆောင်ရွက်ပေးဖို့လည်းလို ကြောင်း ဦးအောင်မြသန်းရဲ့မေးခွန်းကို တစ်ပါတည်း ဖြေကြားတာ ဖြစ်ပါတယ်။</speech>
</Q-A>
</section>
<section value="Committee">
<title>ပြည်သူ့လွှတ်တော်ရုံးဖွဲ့စည်းပုံတိုးချဲ့မှုအား ကိုယ်စားလှယ်များသို့အသိပေးတင်ပြခြင်းနှင့် လွှတ်တော်၏အတည်ပြုချက်ရယူခြင်း</title>
<speech type="speaker">အစီအစဉ် ၆ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ ပြည်ထောင်စုသမ္မတမြန်မာနိုင်ငံတော် လွှတ်တော်ရုံးအား ၂၀၁၀ ခုနှစ်၊ ဒီဇင်ဘာလ ၁၀ ရက်နေ့တွင် ကျင်းပသော အစိုးရအဖွဲ့အစည်းအဝေးအမှတ်စဉ် (၄၆/၂၀၁၀) ၏သဘောတူညီချက်အရ စတင် ဖွဲ့စည်းဆောင်ရွက်ခဲ့ပြီး လွှတ်တော်ရေးရာလုပ်ငန်းများအားထမ်းဆောင်ခဲ့ပါတယ်။ ယနေ့အချိန် အခါတွင် ဆောင်ရွက်ရသောလုပ်ငန်းတာဝန်များအထူးများပြားလာ၍ လုပ်ငန်းတာဝန်နှင့် လိုက်လျော ညီထွေဖြစ်စေနိုင်မည့် ပြည်သူ့လွှတ်တော်ရုံးဖွဲ့စည်းပုံအား ဖွဲ့စည်းရန်လိုအပ်သောကြောင့် ၂၀၁၂ ခုနှစ် ပြည်သူ့လွှတ်တော်ဆိုင်ရာဥပဒေပုဒ်မ ၂ (ဋ) နှင့် ၆၉ တို့နှင့်အညီ ပြည်သူ့လွှတ်တော်ရုံးအား တိုးချဲ့ ဖွဲ့စည်းမှာဖြစ်ပါတယ်။ ဒီလိုဖွဲ့စည်းတဲ့နေရာမှာ နိုင်ငံတကာလွှတ်တော်များရဲ့ ဖွဲ့စည်းမှုအခြေအနေ မိမိတို့လွှတ်တော်ရဲ့ ဖွဲ့စည်းမှုအခြေအနေနှိုင်းယှဉ်သုံးသပ်ပြီး ဖွဲ့စည်းရေးကော်မတီတစ်ရပ်ဖွဲ့စည်းကာဆောင်ရွက်ခဲ့ခြင်းဖြစ်ပါတယ်။ ဒီဖွဲ့စည်းမှုကိုလည်း ပြီးခဲ့တဲ့ ၆ လခန့်စပြီးတော့ အကြိမ်ကြိမ်ဆွေးနွေး ညှိနှိုင်းခဲ့တာဖြစ်ပါတယ်။ သို့ရာတွင် ဒီလိုဆောင်ရွက်တဲ့နေရာမှာ တချို့ လွှတ်တော်ကိုယ်စားလှယ်က ဖွဲ့စည်းပုံကြီးဖောင်းပွနေတယ်ဆိုတဲ့ဟာလည်း လွှတ်တော်အစည်းအဝေးမတိုင်ခင်မှာ ဒီလိုလာတင်ပြ ပါတယ်။ ဒါကြောင့် ကျွန်တော် လွှတ်တော်ထဲရောက်မှပဲပြန်ရှင်းပြမယ်။ ဒီလိုဖွဲ့စည်းမှုဟာ ဖွဲ့စည်းပုံ ယူထားပြီးတဲ့အခါမှာ အမှန်တကယ် လက်တွေ့ကျကျဆောင်ရွက်နိုင်မယ့်အနေအထားဖြစ်အောင် ကန့်သတ်အင်အားနဲ့ဆောင်ရွက်ဖို့လည်း ရည်ရွယ်ထားတာလည်းရှိပါတယ်။ ဒါကြောင့်မို့လို့ ယခု တင်ပြထားတဲ့ ဖွဲ့စည်းပုံအားအတည်ပြုရန် လွှတ်တော်က သဘောတူပါသလားခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူသူရှိပါသလားခင်ဗျား။ လွှတ်တော်က သဘောမတူသူမရှိတဲ့အတွက် ပြည်သူ့လွှတ်တော်ရုံး ဖွဲ့စည်းပုံတိုးချဲ့မှု အတည်ဖြစ်ကြောင်းကြေညာပါတယ်။ (ဩဘာသံများ)</speech>
<title>ကော်မတီနှင့် ကော်မရှင်အဖွဲ့ဝင်များ ပြောင်းလဲဖွဲ့စည်းတာဝန်ပေးအပ်ခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ပြည်သူ့လွှတ်တော်က ဖွဲ့စည်းထားသော ကော်မတီများမှလစ်လပ်သွားသော ကိုယ်စားလှယ်များ၏နေရာတွင် ဖြည့်စွက်တာဝန်ပေးခြင်းနှင့် ကော်မတီပြောင်းလဲတာဝန်ပေးအပ်ခြင်းများကို ဆောင်ရွက်သွားမှာဖြစ်ပါတယ်။ ဒါ့ကြောင့် ဖြည့်စွက် တာဝန်ပေးခြင်းအနေဖြင့် ဥပဒေကြမ်းကော်မတီတွင်လစ်လပ်သွားသော ဦးဂွန်မောင်း၏နေရာတွင် ပန်းတောင်းမဲဆန္ဒနယ်မှ ဦးခင်ဝင်းအားလည်းကောင်း၊ ပြည်သူ့ငွေစာရင်းကော်မတီတွင် လစ်လပ်သွားသော ဦးမန်းမောင်မောင်ဉာဏ်၏နေရာတွင် ဒိုက်ဦးမဲဆန္ဒနယ်မှ ဦးမင်းဆွေအားလည်းကောင်း၊ တိုင်းရင်းသားရေးရာနှင့် ပြည်တွင်းငြိမ်းချမ်းရေးဖော်ဆောင်မှုကော်မတီတွင် လစ်လပ်သွားသော ဦးဇွန်မောင်း၏နေရာတွင် ဖလမ်းမဲဆန္ဒနယ်မှ ဦးခွန်လိန်းအားလည်းကောင်း၊ တရားဥပဒေစိုးမိုးရေးနှင့် တည်ငြိမ်အေးချမ်းရေးကော်မတီတွင် လစ်လပ်သွားသော ဦးမန်းမောင်မောင်ဉာဏ်၏နေရာတွင်ဖောင်းပြင်မဲဆန္ဒနယ်မှ ဦးမောင်ဦးအားလည်းကောင်း၊ လူမှုဖွံ့ဖြိုးတိုးတက်ရေးကော်မတီတွင် လစ်လပ် သွားသော ဒေါ်ဝင်းမော်ထွန်း၏နေရာတွင် ကြံခင်းမဲဆန္ဒနယ်မှ ဒေါက်တာတင်မောင်ကြိုင်အား လည်းကောင်း ဖြည့်စွက်တာဝန်ပေးအပ်ကြောင်းအသိပေးကြေညာပါတယ်။ ဆက်လက်ပြီး ကော်မတီပြောင်းရွှေ့ တာဝန်ပေးအပ်ခြင်းအနေဖြင့် လွှတ်တော်အခွင့်အရေးကော်မတီတွင် ဒိုက်ဦးမဲဆန္ဒနယ်မှ ဦးမင်းဆွေအစား ချမ်းမြသာစည်မဲဆန္ဒနယ်မှ ဦးတင်မောင်အားလည်းကောင်း၊ ဘဏ်များနှင့် ငွေကြေး ဆိုင်ရာဖွံ့ဖြိုးတိုးတက်ရေးကော်မတီဝင် သာကေတမဲဆန္ဒနယ်မှ ဦးမောင်မောင်စိုးအစား လေးမျက်နှာ မဲဆန္ဒနယ်မှ ဦးဘဌေးအားလည်းကောင်း၊ စိုက်ပျိုးရေး၊ မွေးမြူရေးနှင့် ရေလုပ်ငန်းဖွံ့ဖြိုးတိုးတက် ရေးကော်မတီဝင် လေးမျက်နှာမဲဆန္ဒနယ်မှ ဦးဘဌေးအစား သာကေတမဲဆန္ဒနယ်မှ ဦးမောင်မောင်စိုး အားလည်းကောင်း၊ စိုက်ပျိုးရေး၊ မွေးမြူရေးနှင့် ရေလုပ်ငန်းဖွံ့ဖြိုးတိုးတက်ရေးကော်မတီမှ ဦးရှိန်ကျော်ဝင်း၊ ဆိပ်ဖြူမဲဆန္ဒနယ်အား ကျန်းမာရေးမြှင့်တင်မှုကော်မတီသို့လည်းကောင်း၊ ကျန်းမာရေးမြှင့်တင်မှုကော်မတီမှ ဦးတင်လှိုင်၊ ကလေးမဲဆန္ဒနယ်အား စိုက်ပျိုးရေး၊ မွေးမြူရေးနှင့် ရေလုပ်ငန်းဖွံ့ဖြိုးတိုးတက်ရေးကော်မတီသို့လည်းကောင်း ပြောင်းရွှေ့တာဝန်ပေးအပ်ကြောင်း အသိ ပေးကြေညာပါတယ်။ လွှတ်တော်ကိုယ်စားလှယ်များခင်ဗျား။ ပြည်သူ့လွှတ်တော်ကဖွဲ့စည်းထားသော ဥပဒေရေးရာနှင့် အထူးကိစ္စရပ်များလေ့လာဆန်းစစ်သုံးသပ်ရေးကော်မရှင် အဖွဲ့ဝင်များဖြစ်ကြသော ပန်းတနော်မဲဆန္ဒနယ်မှ ဦးမန်းမောင်မောင်ဉာဏ်၊ ဒေါက်တာအောင်ထွန်းသက်(ပါမောက္ခ-ငြိမ်း)၊ ဦးမြသိန်း (ညွှန်ကြားရေးမှူးချုပ်-ငြိမ်း) ပြည်ထောင်စုတရားလွှတ်တော်ချုပ်၊ ဦးသန်းထွန်း (ညွှန်ကြားရေးမှူးချုပ်-ငြိမ်း) နိုင်ငံခြားရေးဝန်ကြီးဌာန၊ ဦးမြင့်လွင်(တရားလွှတ်တော်ရှေ့နေ)တို့အား အဖွဲ့ဝင်အဖြစ်မှပယ်ဖျက်လိုက်ပါတယ်။ ဦးခင်မောင်ထွန်း(တွဲဖက်စစ်ထောက်ချုပ်-ငြိမ်း)၊ ဦးအောင်မြင့် (တရားလွှတ်တော်ရှေ့နေ)၊ ဒုတိယဗိုလ်မှူးကြီးအောင်ခင်သိန်း (ကာကွယ်ရေးဝန်ကြီးဌာန စစ်ဥပဒေ ချုပ်ရုံး)၊ ဒေါ်ညိုညိုလှ (စာရင်းစစ်နှင့်ဘဏ္ဍာရေးအကြံပေးအဖွဲ့) တို့အား ဥပဒေရေးရာနှင့် အထူး ကိစ္စရပ်များ လေ့လာဆန်းစစ်သုံးသပ်ရေးကော်မရှင် အဖွဲ့ဝင်များအဖြစ် ထည့်သွင်းဖွဲ့စည်းလိုက် ကြောင်း လွှတ်တော်သို့အသိပေးကြေညာပါတယ်။</speech>
</section>
<section value="Motion">
<motion>
<title>၁၉-၃-၂၀၁၃ ရက်နေ့တွင်တင်သွင်းသော သူရဦးအောင်ကို၊ ကန်ပက်လက်မဲဆန္ဒနယ်၏ အရေးကြီးအဆိုနှင့်စပ်လျဉ်း၍ တရားစီရင်ရေးနှင့် ဥပဒေရေးရာကော်မတီမှတာဝန်ယူပြီး သက်ဆိုင်ရာလွှတ်တော်ကော်မတီများ၊ ပြည်ထောင်စုအဆင့်အဖွဲ့အစည်းများနှင့်ညှိနှိုင်းကာ ဥပဒေကြမ်းရေးဆွဲတင်ပြရန်တာဝန်ပေးအပ်ခြင်း</title>
<speech type="speaker">အစီအစဉ် ၈ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ ၁၉-၃၂၀၁၃ ရက်နေ့တွင် တင်သွင်းသော သူရဦးအောင်ကို၊ ကန်ပက်လက်မဲဆန္ဒနယ်၏ မြန်မာနိုင်ငံ တစ်ဝန်းတွင်ဖြစ်ပွားနေသော ယာဉ်မတော်တဆထိခိုက်မှုအပါအဝင် အခြားမတော်တဆဖြစ်ပွားမှုများကြောင့်လည်းကောင်း၊ ခိုက်ရန်ဖြစ်ပွားမှုများကြောင့်လည်းကောင်း ရရှိသည့်ထိခိုက်ဒဏ်ရာရ လူနာ များအား အချိန်မီဆေးကုသနိုင်ရေးအတွက် လုပ်ထုံးလုပ်နည်းနှင့် ပြဌာန်းချက်များမရှိသေးပါက လိုအပ်သည့်လုပ်ထုံးလုပ်နည်းများကို ဆောလျင်စွာထုတ်ပြန်ပေးရေးအတွက် လွှတ်တော်သို့တိုက်တွန်းကြောင်းအရေးကြီးအဆိုနှင့်စပ်လျဉ်း၍ တရားစီရင်ရေးနှင့်ဥပဒေရေးရာကော်မတီမှ တာဝန်ယူပြီး သက်ဆိုင်ရာလွှတ်တော်ကော်မတီများ၊ ပြည်ထောင်စုအဆင့်အဖွဲ့အစည်းများနှင့် ညှိနှိုင်းကာ ဥပဒေကြမ်းတစ်ရပ်ရေးဆွဲ၍ လွှတ်တော်သို့တင်ပြကြရန် အသိပေးကြေညာပါတယ်။</speech>
</motion>
</section>
<section value="Bill">
<bill>
<title>အမျိုးသားလွှတ်တော်မှပြင်ဆင်ချက်မရှိပြန်လည်ပေးပို့သော ရာဇသတ်ကြီးကို ပြင်ဆင်သည့်ဥပဒေကြမ်းကိုလက်ခံရရှိကြောင်း လွှတ်တော်သို့အသိပေးတင်ပြခြင်း</title>
<speech type="speaker">အစီအစဉ် ၉ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ ပြည်သူ့ လွှတ်တော်မှစတင်ဆွေးနွေးအတည်ပြုခဲ့ပြီး အမျိုးသားလွှတ်တော်သို့ပေးပို့ထားသော ရာဇသတ်ကြီး ကိုပြင်ဆင်သည့်ဥပဒေကြမ်းကို ၁၃-၃-၂၀၁၃ ရက်နေ့မှာ အမျိုးသားလွှတ်တော်က ပြည်သူ့လွှတ်တော် ၏အတည်ပြုချက်အတိုင်း သဘောတူကြောင်းပြင်ဆင်ချက်မရှိပြန်လည်ပေးပို့လာပါတယ်။ ဒါကြောင့် လွှတ်တော် ၂ ရပ်က သဘောတူတယ်လို့မှတ်ယူရမှာဖြစ်တဲ့အတွက် ပြည်သူ့လွှတ်တော်ဆိုင်ရာ နည်းဥပဒေ ၁၉၂ အရ ဆက်လက်ဆောင်ရွက်သွားမှာဖြစ်ကြောင်း လွှတ်တော်သို့ အသိပေးတင်ပြပါတယ်။</speech>
</bill>
<bill>
<title>အမျိုးသားလွှတ်တော်မှ အတည်ပြုချက်ဖြင့်ပေးပို့သော မြန်မာနိုင်ငံမိခင်နှင့်ကလေး စောင့်ရှောက်ရေးအသင်းဥပဒေကို ပြင်ဆင်သည့်ဥပဒေကြမ်းနှင့် စပ်လျဉ်း၍လွှတ်တော်၏ အတည်ပြုချက်ရယူခြင်း</title>
<speech type="speaker">အစီအစဉ် ၁၀ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ အမျိုးသား လွှတ်တော်မှ စတင်တင်သွင်းပြီး အတည်ပြုချက်ဖြင့်ပေးပို့သော မြန်မာနိုင်ငံမိခင်နှင့်ကလေး စောင့်ရှောက်ရေးအသင်းဥပဒေကို ပြင်ဆင်သည့်ဥပဒေကြမ်းကို ပထမအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေး (၂၆) ရက်မြောက်နေ့ဖြစ်သော ၁၃-၃-၂၀၁၃ ရက်နေ့တွင် လွှတ်တော်သို့ လက်ခံရရှိကြောင်း အသိပေးခြင်း၊ အစီရင်ခံစာ ဖတ်ကြားရှင်းလင်းခြင်းများ ပြုလုပ်ခဲ့ပြီးဖြစ်ပါတယ်။ ဒီဥပဒေကြမ်းနှင့်စပ်လျဉ်းပြီး ပြင်ဆင်ချက်အဆိုတင်သွင်းဆွေးနွေးလိုတဲ့ လွှတ်တော်ကိုယ်စားလှယ်များ အနေဖြင့် မိမိပြင်ဆင်လိုသည့် အပိုဒ်၊ အပိုဒ်ခွဲ၊ အကြောင်းအရာ၊ အချက်အလက်များကို တိကျစွာ ရေးသားဖော်ပြ၍ ၂၀-၃-၂၀၁၃ ရက်နေ့နောက်ဆုံးထားပြီး အမည်စာရင်းပေးသွင်းရန်ကြေညာခဲ့ပြီး ဖြစ်ပါတယ်။ ယနေ့အထိ ပြင်ဆင်ဆွေးနွေးချက်တင်ပြလာတဲ့ ကိုယ်စားလှယ်တစ်ဦးမျှမရှိပါ။ ဒါကြောင့် မြန်မာနိုင်ငံမိခင်နှင့် ကလေးစောင့်ရှောက်ရေးအသင်းဥပဒေကို ပြင်ဆင်သည့်ဥပဒေကြမ်းနှင့် စပ်လျဉ်း ပြီး အမျိုးသားလွှတ်တော်ရဲ့ အတည်ပြုချက်အတိုင်းအတည်ပြု ရန် လွှတ်တော်ကသဘောတူပါသလား ခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူရှိပါသလားခင်ဗျား။ လွှတ်တော်က သဘောမတူသူမရှိတဲ့ အတွက် မြန်မာနိုင်ငံမိခင်နှင့် ကလေးစောင့်ရှောက်ရေးအသင်းဥပဒေကို ပြင်ဆင်သည့်ဥပဒေကြမ်းကို အမျိုးသားလွှတ်တော်ရဲ့ အတည်ပြုချက်အတိုင်း အတည်ပြုကြောင်းနှင့် ပြည်သူ့လွှတ်တော်ဆိုင်ရာ နည်းဥပဒေ ၁၉၉ အရ ဆက်လက်ဆောင်ရွက်သွားမည်ဖြစ်ကြောင်းကြေညာပါတယ်။ (ဩဘာသံများ)</speech>
</bill>
<bill>
<title>အမျိုးသားလွှတ်တော်မှ အတည်ပြုချက်ဖြင့်ပေးပို့သော ပုဂ္ဂလိကကျန်းမာရေးလုပ်ငန်း ဆိုင်ရာဥပဒေကို ပြင်ဆင်သည့်ဥပဒေကြမ်းနှင့်စပ်လျဉ်း၍ လွှတ်တော်၏အတည်ပြုချက်ရယူခြင်း</title>
<speech type="speaker">အစီအစဉ် ၁၁ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ အမျိုးသား လွှတ်တော်မှစတင်တင်သွင်းပြီး အတည်ပြုချက်ဖြင့်ပေးပို့သော ပုဂ္ဂလိကကျန်းမာရေးလုပ်ငန်းဆိုင်ရာ ဥပဒေကိုပြင်ဆင်သည့်ဥပဒေကြမ်းကို ပထမအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေး (၂၃) ရက်မြောက်နေ့ဖြစ်သော ၇-၃-၂၀၁၃ ရက်နေ့တွင် လွှတ်တော်သို့လက်ခံရရှိကြောင်း အသိပေးခြင်း၊ အစီရင်ခံစာဖတ်ကြားခြင်းများ ပြုလုပ်ခဲ့ပြီးဖြစ်ပါတယ်။ ဒီဥပဒေကြမ်းနှင့်စပ်လျဉ်းပြီး ပြင်ဆင်ချက်အဆို တင်သွင်းဆွေးနွေးလိုတဲ့ လွှတ်တော်ကိုယ်စားလှယ်များအနေဖြင့် မိမိပြင်ဆင်လိုတဲ့ အပိုဒ်၊ အပိုဒ်ခွဲ၊ အကြောင်းအရာ၊ အချက်အလက်များကို တိကျစွာရေးသားဖော်ပြ၍ ၁၄-၃-၂၀၁၃ ရက်နေ့နောက်ဆုံးထားပြီး အမည်စာရင်းပေးသွင်းရန် ကြေညာခဲ့ပြီးဖြစ်ပါတယ်။ ယနေ့အထိ ပြင်ဆင် ဆွေးနွေးချက်ကိုတင်ပြလာတဲ့ ကိုယ်စားလှယ်တစ်ဦးမျှမရှိခဲ့ပါ။ ဒါကြောင့် ပုဂ္ဂလိကကျန်းမာရေး လုပ်ငန်းဆိုင်ရာဥပဒေကို ပြင်ဆင်သည့်ဥပဒေကြမ်းနှင့်စပ်လျဉ်းပြီး အမျိုးသားလွှတ်တော်ရဲ့ အတည်ပြုချက်အတိုင်းအတည်ပြုရန် လွှတ်တော်က သဘောတူပါသလားခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူရှိပါသလားခင်ဗျား။ လွှတ်တော်က သဘောမတူသူမရှိတဲ့ အတွက် ပုဂ္ဂလိကကျန်းမာရေးလုပ်ငန်းဆိုင်ရာဥပဒေကို ပြင်ဆင်သည့်ဥပဒေကြမ်းကို အမျိုးသား လွှတ်တော်၏အတည်ပြုချက်အတိုင်း အတည်ပြုကြောင်းနှင့် ပြည်သူ့လွှတ်တော်ဆိုင်ရာနည်းဥပဒေ ၁၉၉ အရ ဆက်လက်ဆောင်ရွက်သွားမည်ဖြစ်ကြောင်းကြေညာပါတယ်။ (ဩဘာသံများ)</speech>
</bill>
<bill>
<title>မြန်မာအထူးစီးပွားရေးဇုန်ဥပဒေကြမ်းနှင့် စပ်လျဉ်း၍ ဥပဒေကြမ်းကော်မတီ၏ အစီရင်ခံစာကို ဖတ်ကြားရှင်းလင်းခြင်း</title>
<speech type="speaker">အစီအစဉ် ၁၂ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ ပြည်သူ့ လွှတ်တော်ဆိုင်ရာနည်းဥပဒေ ၁၈၅ နည်းဥပဒေခွဲ(ခ)အရ မြန်မာအထူးစီးပွားရေးဇုန် ဥပဒေကြမ်းနှင့် စပ်လျဉ်းပြီး ပြည်သူ့လွှတ်တော်ဥပဒေကြမ်းကော်မတီရဲ့ စိစစ်တွေ့ရှိချက်အစီရင်ခံစာကို ဖတ်ကြား ရှင်းလင်းရန် ဖြစ်ပါတယ်။ ဥပဒေကြမ်းကော်မတီအား ဖိတ်ခေါ်ပါတယ်</speech>
<speech><mp id="315">ဦးသိန်းထွန်းဦး(အဖွဲ့ဝင်၊ ဥပဒေကြမ်းကော်မတီ)</mp>လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များအားလုံး နိုင်ငံတော်နှင့် နိုင်ငံသား များ၏ စီးပွားရေးပိုမိုဖွံ့ဖြိုးတိုးတက်စေရေးနှင့် ပြည်သူတို့၏ ကောင်းကျိုးမှန်သမျှကို ကျန်းမာ ချမ်းသာစွာဖြင့် ဆောင်ရွက်နိုင်ကြပါစေကြောင်း ဆုမွန်ကောင်းတောင်းရင်း ဂါရဝပြုနှုတ်ခွန်း ဆက်သအပ်ပါတယ်။ ကျွန်တော်ကတော့ မန္တလေးတိုင်းဒေသကြီး၊ အမရပူရမဲဆန္ဒနယ် ပြည်သူ့ လွှတ်တော်ကိုယ်စားလှယ် ပြည်သူ့လွှတ်တော်ဥပဒေကြမ်းကော်မတီဝင် ဦးသိန်းထွန်းဦး ဖြစ်ပါတယ်။ ကျွန်တော့်အနေနဲ့ ဥပဒေကြမ်းကော်မတီ၏ အစီရင်ခံစာကို ကော်မတီ၏ တာဝန်ပေးချက်အရ ဖတ်ကြားတင်ပြသွားမှာ ဖြစ်ပါတယ်။ မြန်မာအထူးစီးပွားရေးဇုန် ဥပဒေကြမ်းနှင့်စပ်လျဉ်း၍ ပြည်သူ့ လွှတ်တော်ဥပဒေကြမ်းကော်မတီ၏ လေ့လာတွေ့ရှိချက် အစီရင်ခံစာ - ၁။ ပြည်ထောင်စုလွှတ်တော်က ပြည်ထောင်စုလွှတ်တော်ဆိုင်ရာ နည်းဥပဒေ ၈၀ နည်းဥပဒေခွဲ (က)အရ မြန်မာအထူးစီးပွားရေးဇုန် ဥပဒေကြမ်းကို ပြည်သူ့လွှတ်တော်တွင် စတင်ဆွေးနွေးဆောင်ရွက်နိုင်ရန် ပေးပို့လာပါသည်။ ၂။ မြန်မာအထူးစီးပွားရေးဇုန်ဥပဒေကြမ်းကို နိုင်ငံတော်အေးချမ်းသာယာရေးနှင့် ဖွံ့ဖြိုးရေး ကောင်စီဥပဒေအမှတ် (၈/၂၀၁၁)ဖြင့် ၂၇-၁-၂၀၁၁ ရက်နေ့တွင် ပြဋ္ဌာန်းခဲ့ပါသည်။ ထားဝယ် အထူးစီးပွားရေးဇုန်ဥပဒေကိုလည်း နိုင်ငံတော်အေးချမ်းသာယာရေးနှင့် ဖွံ့ဖြိုးရေးကောင်စီဥပဒေ အမှတ်(၁၇/၂၀၁၁)ဖြင့် ၂၇-၁-၂၀၁၁ ရက်နေ့တွင် ပြဋ္ဌာန်းခဲ့ပါသည်။ ၃။ ထားဝယ်အထူးစီးပွားရေးဇုန်ဥပဒေအရ တနင်္သာရီတိုင်းဒေသကြီး၊ ထားဝယ်မြို့တွင် အထူး စီးပွားရေးဇုန်လုပ်ငန်းများ စတင်အကောင်အထည်ဖော်ဆောင်ရွက်လျက်ရှိရာတွင် အားနည်းချက်အချို့ တွေ့ရှိရသဖြင့် မြန်မာအထူးစီးပွားရေးဇုန်ဥပဒေအသစ်ကို ထပ်မံရေးဆွဲရခြင်းဖြစ်ကြောင်းတွေ့ရှိ ရပါသည်။ ၄။ တည်ဆဲမြန်မာအထူးစီးပွားရေးဇုန်ဥပဒေတွင်(က) ဗဟိုအဖွဲ့၊ ဗဟိုလုပ်ငန်းအဖွဲ့နှင့် စီမံခန့်ခွဲမှုကော်မတီများ ဖွဲ့စည်းခြင်းနှင့် လုပ်ငန်းတာဝန်များကို တစ်ပေါင်းတည်း ဖော်ပြထားခြင်း၊ (ခ) ရင်းနှီးတည်ဆောက်သူအတွက် သက်သာခွင့်နှင့် အခြားအခွင့်အရေးများ ပြဋ္ဌာန်းထားမှု မရှိခြင်း၊ (ဂ) အခွန်အကောက်ဆိုင်ရာ ပြဋ္ဌာန်းချက်များမှာရှင်းလင်းပြတ်သားမှုမရှိခြင်း၊ အချို့ကိစ္စရပ်များတွင် အခွန်နှစ်ကြိမ် ကောက်ခံသည့်သဘော သက်ရောက်နေခြင်း၊ (ဃ) အခြားနိုင်ငံများ၏ အထူးစီးပွားရေးဇုန် ဥပဒေများနှင့် နှိုင်းယှဉ်လျှင် ဆွဲဆောင်မှုအားနည်းခြင်း၊ (င) အငြင်းပွားမှုဖြေရှင်းခြင်းနှင့် ပတ်သက်၍ ပြဋ္ဌာန်းချက်များ မပါရှိခြင်းစသည့်အားနည်းချက်များကို ပြင်ဆင်၍ ဥပဒေအသစ် ရေးဆွဲရခြင်းဖြစ်ကြောင်း လေ့လာတွေ့ရှိရပါသည်။</speech>
<speech type="speaker">ဦးသိန်းထွန်းဦး အသေးစိတ်ဖတ်စရာမလိုပါဘူး။ ဦးသိန်းထွန်းဦး(အဖွဲ့ဝင်၊ ဥပဒေကြမ်းကော်မတီ)။ ။ဟုတ်ကဲ့ပါ</speech>
<speech type="speaker">တည်ဆဲမြန်မာစီးပွားရေးဇုန်ဥပဒေတွင် အပိုဒ်(က)ကနေ (င) အထိပါရှိပါ တယ်။ ဆက်လက်ပြီး အပိုဒ် ၅၊ အပိုဒ် ၆ မှာလည်း ဒီအတိုင်းပဲ ဖတ်ကြားတင်သွင်းပေးပါ</speech>
<speech><mp id="315">ဦးသိန်းထွန်းဦး(အဖွဲ့ဝင်၊ ဥပဒေကြမ်းကော်မတီ)</mp>ဟုတ်ကဲ့ပါ။ ကျွန်တော်တို့ အစီရင်ခံစာများ ဖြန့်ဝေထားပြီးဖြစ်တဲ့အတွက် အပိုဒ် ၅ ကို ဆက်လက်တင်ပြသွားမှာ ဖြစ်ပါတယ်။ ၅။ မြန်မာအထူးစီးပွားရေးဇုန်ဥပဒေကြမ်းတွင် အခန်း ၁၈ ခန်းနှင့် ဥပဒေပုဒ်မပေါင်း ၉၅ ခု ရှိပါသည်။ ပြည်သူ့လွှတ်တော် ဥပဒေကြမ်းကော်မတီသည် ယင်းဥပဒေကြမ်းအပေါ် ပြည်သူ့ လွှတ်တော်ဆိုင်ရာနည်းဥပဒေ ၅၉ ပါ အခြေခံရမည့်မူ ၁၂ ချက်တို့နှင့်အညီ ဆောင်ရွက်နိုင်ရေး အတွက် ၁-၃-၂၀၁၃၊ ၄-၃-၂၀၁၃၊ ၅-၃-၂၀၁၃၊ ၇-၃-၂၀၁၃ ရက်နေ့များတွင် ညှိနှိုင်းအစည်းအဝေးများကျင်းပခဲ့ပြီး အစည်းအဝေးသို့ ဥပဒေကြမ်းကော်မတီဝင်များ၊ စီမံကိန်းများနှင့် ဘဏ္ဍာရေးဖွံ့ဖြိုး တိုးတက်မှုကော်မတီ၊ ရင်းနှီးမြှုပ်နှံမှုနှင့် စက်မှုလက်မှုဖွံ့ဖြိုးတိုးတက်ရေးကော်မတီ၊ စီးပွားရေးနှင့် ကုန်သွယ်လုပ်ငန်းဖွံ့ဖြိုးတိုးတက်ရေးကော်မတီတို့မှ ကော်မတီဝင်များ၊ ဥပဒေရေးရာနှင့် အထူးကိစ္စရပ် များ လေ့လာဆန်းစစ်သုံးသပ်ရေးကော်မရှင်အဖွဲ့ဝင်များနှင့် အမျိုးသားစီမံကိန်းနှင့်စီးပွားရေးဖွံ့ဖြိုး တိုးတက်မှုဝန်ကြီးဌာန မြန်မာနိုင်ငံရင်းနှီးမြှုပ်နှံမှုကော်မရှင်မှ တာဝန်ရှိသူများ တက်ရောက်ခဲ့ကြပါ သည်။ ၆။ ပြည်သူ့လွှတ်တော် ဥပဒေကြမ်းကော်မတီအနေဖြင့် မြန်မာ့အထူးစီးပွားရေးဇုန် ဥပေဒကြမ်းကို လေ့လာစိစစ်ခဲ့ကြရာ ပြင်ဆင်ချက် ၉၂ ချက်ရှိခဲ့ပါတယ်။ အဆိုပါ ပြင်ဆင်ချက်များအား ကိုယ်စားလှယ်တော်ကြီးများထံသို့ ကြို တင်ဖြန့်ဝေထားပြီး ဖြစ်တဲ့အတွက် လွှတ်တော်၏ အချိန်ကို လေးစားငဲ့ကွက်သောအားဖြင့် ဖတ်ကြားခြင်းမပြုတော့ပါကြောင်း လေးစားစွာတင်ပြအပ်ပါတယ်။ ၇။ သို့ဖြစ်ပါ၍ ပြည်သူ့လွှတ်တော် ဥပဒေကြမ်းကော်မတီသည် မြန်မာအထူးစီးပွားရေးဇုန် ဥပဒေကြမ်းအား ပြည်သူ့လွှတ်တော်ဆိုင်ရာ နည်းဥပဒေ ၆၁ အရ စိစစ်ခဲ့ပြီး နည်းဥပဒေ ၆၃ နှင့်အညီ အတည်ပြု ပေးနိုင်ပါရန်လွှတ်တော်သို့လေးစားစွာအစီရင်ခံတင်ပြအပ်ပါတယ်ခင်ဗျား။ (ဩဘာသံများ)</speech>
<title>ပြည်သူ့လွှတ်တော်ဥက္ကဋ္ဌက မြန်မာအထူးစီးပွားရေးဇုန်ဥပဒေကြမ်းကို ဆွေးနွေးမည့်လွှတ်တော်ကိုယ်စားလှယ်များ အမည်စာရင်းတင်သွင်းနိုင်ကြောင်း ကြေညာခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ပြည်သူ့ လွှတ်တော်ဆိုင်ရာနည်းဥပဒေ ၁၈၆ အရ မြန်မာ့အထူးစီးပွားရေးဇုန်ဥပဒေကြမ်းနှင့်စပ်လျဉ်းပြီး ဆွေးနွေးမည့်ရက်ကို ထပ်မံကြေညာပါ့ မယ်။ ပြည်သူ့လွှတ်တော်ဆိုင်ရာ နည်းဥပဒေ ၁၈၆၊ ၁၈ရ တို့နှင့်အညီ ဒီဥပဒေကြမ်းနှင့်စပ်လျဉ်းပြီး ပြင်ဆင်ချက်အဆို တင်သွင်းဆွေးနွေးလိုသူများသည် ပြင်ဆင်လိုသည့် ဥပဒေကြမ်း၏ အပိုဒ်၊ အပိုဒ်ခွဲ၊ အကြောင်းအရာကို တိတိကျကျဖော်ပြ၍ ၃၁-၅-၂၀၁၃ ရက်နေ့ နောက်ဆုံးထားပြီး ပြည်သူ့လွှတ်တော် ဒုတိယညွှန်ကြားရေးမှူးချုပ်ထံ အမည်စာရင်း တင်သွင်းနိုင်ကြောင်း အသိပေးကြေညာပါတယ်</speech>
</bill>
</section>
<section value="Order">
<title>ပြည်သူ့လွှတ်တော် ဥက္ကဋ္ဌက နိဂုံးချုပ်အမှာစကား ပြောကြားခြင်း</title>
<speech type="speaker">ပြည်သူ့လွှတ်တော်ကိုယ်စားလှယ်များခင်ဗျား။ ယနေ့ ပထမအကြိမ် ပြည်သူ့ လွှတ်တော် ဆဋ္ဌမပုံမှန်အစည်းအဝေးကြီး ပြီးဆုံးမှာဖြစ်ပါတယ်။ ပြည်သူ့အသံ လွှတ်တော်အသံ၊ ပြည်သူ့ဆန္ဒ လွှတ်တော်ဆန္ဒ၊ ပြည်သူ့တို့မျှော်လင့်ချက် လွှတ်တော်ကဖော်ဆောင်ရွက်ဆိုတဲ့ လွှတ်တော် ဆောင်ပုဒ်နဲ့အညီ လွှတ်တော်အတွင်းမှာ ပြည်သူ့အသံများ ညံစီစွာ လွှမ်းမိုးခဲ့ပါတယ်။ ထိုအသံ များမှာလည်း ပြည်သူ့ဆန္ဒ၊ ပြည်သူ့လိုလားချက်များ ဖြစ်ပါတယ်။ ပြည်သူများ၏ဆန္ဒ၊ လိုလားချက်၊ လိုအပ်ချက်များကို ဥပဒေနှင့်အညီ ပြည်သူ့လွှတ်တော်ကိုယ်စားလှယ်များက၊ ပြည်ထောင်စု လွှတ်တော်အတွင်းမှာ ပြည်ထောင်စုလွှတ်တော် ကိုယ်စားလှယ်များနှင့်အတူ ကိုယ်စားလှယ်တစ်ဦးချင်း အနေဖြင့်ကော လွှတ်တော်ကော်မတီများအနေဖြင့်ပါ ဖော်ဆောင်ပေးနိုင်ခဲ့တာဖြစ်ကြောင်း လေ့လာ တွေ့ရှိရမှာ ဖြစ်ပါတယ်။ ပြည်ထောင်စုအစိုးရက တင်ပြလာသော စီမံကိန်း၊ အများအသိ ဘတ်ဂျက် ဟုခေါ်သော အရအသုံးခန့်မှန်းခြေနှင့် အခွန်ဥပဒေကြမ်းများမှာ ပါရှိလာတဲ့ အချက်အလက်နှင့် အကြောင်းအရာများကို မဆီလျော်တာများ ဆီလျော်အောင် ရှေ့နောက်မညီတာများ ရှေ့နောက် ညီအောင်၊ မမျှတတာများ မျှတအောင်၊ အကျိုးမရှိတာများ အကျိုးရှိအောင်၊ စေတနာသဒဒါ ထက်သန်စွာဖြင့် ပါဝင်ဆောင်ရွက်ခဲ့ကြသော ပြည်သူ့ကိုယ်စားလှယ်များအား ပြည်သူများကိုယ်စား ပြည်သူ့လွှတ်တော်ဥက္ကဋ္ဌတစ်ယောက်အနေဖြင့် ဂုဏ်ပြုမှတ်တမ်းတင်ပါကြောင်း ထုတ်ဖော်ပြောကြား လိုပါတယ် လွှတ်တော်နှင့်အစိုးရ သဟဇာတမျှမျှတတညှိနှိုင်းပူးပေါင်းဆောင်ရွက်နိုင်ခဲ့မှုကြောင့် နိုင်ငံ့ ဝန်ထမ်းများ ကိုယ့်ဂုဏ်၊ ကိုယ့်သိက္ခာနှင့်အညီ နေထိုင်စားသောက်နိုင်ရေးကို ရှေ့ရှုဖြစ်ပေါ်စေသော လစာစရိတ်၊ ရုံးသုံးစရိတ်များ တိုးမြှင့်ဆောင်ရွက်ပေးနိုင်ခြင်း၊ ဆင်းရဲနွမ်းပါး နေလင့်ကစား မိဘများက သားသမီးများ၏ ပညာရေးအတွက် ဆရာ ဆရာမများကို ငှားရမ်း အကုန်အကျခံမှုပြုနေကြရသော ကိုယ့်အားကိုယ်ကိုးကျောင်း၊ မူလွန်ကျောင်း၊ တွဲဖက်ကျောင်း အသီးသီးရှိ ဆရာ ဆရာမများအား နိုင်ငံတော်က ငွေကြေးစိုက်ထုတ်ထောက်ပံ့မှုပြုနိုင်စေခြင်း၊ ဘုန်းတော်ကြီးသင် စာသင်ကျောင်းများအား ကူပံ့နိုင်ခြင်းများ ပြု နိုင်စေခြင်း၊ ပြည်သူများ၏ ကျန်းမာရေးစောင့်ရှောက်မှု မြို့ပြနှင့် ကျေးလက် မကွာခြားရေးနှင့် ကျန်းမာရေးစောင့်ရှောက်မှုတစ်နိုင်ငံလုံး မြှင့်တင်နိုင်ရေးအတွက် ရန်ပုံငွေများ၊ တိုးမြှင့်ပေးအပ်နိုင်ခဲ့သလို မျှတစွာဆောင်ရွက်ပေးနိုင်ခြင်းများ ပြုလုပ်ဆောင်ရွက်နိုင်ခဲ့ပါတယ်။ ဒါ့အပြင် ဆင်းရဲနွမ်းပါးမှုလျှော့ချနိုင်ရေး၊ ဒေသအတွင်းသင့်တင့်သော အလုပ်အကိုင်အခွင့်အလမ်း များ ရရှိရေးအတွက် စီမံကိန်းများဆောင်ရွက်ရာတွင် ဒေသခံများ အလုပ်အကိုင် ရရှိရေးအတွက်လည်း ဆွေးနွေးညှိနှိုင်းဆုံးဖြတ် ဆောင်ရွက်နိုင်ခဲ့ပါတယ်။ တောင်သူလယ်သမားများ၊ အလုပ်သမားများ အခွင့်အရေးကို ကာကွယ်သည့် ဥပဒေများအား အလျင်အမြန်ပေါ်ထွက်လာပြီး ဆင်းရဲမှုနှင့် ဆင်းရဲမှု ကြောင့်ဖြစ်ပေါ်လာကြသော နောက်ဆက်တွဲ အခက်အခဲနှင့်ဒုက္ခများ ဖြေလျော့စေမည့် အစီအစဉ်များချမှတ်နိုင်ရေးအတွက်လည်း လွှတ်တော်များက ဆက်လက်ဆောင်ရွက်သွားရမှာဖြစ်လို့ ဥပဒေကြမ်း အချို့ကို သက်ဆိုင်ရာကော်မတီ၊ ကော်မရှင်နှင့် ဌာနအသီးသီးတွင် စတင်ဆောင်ရွက်နေပြီ ဖြစ်ပါတယ်။ သတ္တမအကြိမ်အစည်းအဝေးမှာ မဖြစ်မနေ ပြဋ္ဌာန်းပေးနိုင်ဖို့လည်း လိုအပ်ပါတယ်။ အခြေအနေက တောင်းဆိုနေပါပြီ။ လွှတ်တော်ကိုယ်စားလှယ်များခင်ဗျား။ လွှတ်တော်ဟာ ဒီမိုကရေစီ ၏ အသက်ဝိဉာဉ်လို့ အချို့နိုင်ငံများက ဆိုစမှတ်ပြု ထားကြပါတယ်။ ကျွန်တော်တို့ လွှတ်တော်ကလည်း ထိုဆိုစမှတ်ကို ခံယူသည့်အပြင် ပြည်သူ့အကျိုး၊ နိုင်ငံ့အကျိုးကို ဖြစ်ထွန်းစေသော၊ ပြည်သူ့အကျိုး၊ နိုင်ငံ့အကျိုးကို ကာကွယ်စောင့်ရှောက်သော ဥပဒေများ ပြဋ္ဌာန်းပေးရမှာ လွှတ်တော်၏ တာဝန် ဖြစ်ကြောင်း၊ ပြဋ္ဌာန်းလိုက်သော ဥပဒေများကို အစိုးရအဖွဲ့အပါအဝင် နိုင်ငံသားအားလုံးက လိုက်နာဆောင်ရွက်ရေးအတွက် အချင်းချင်း အပြန်အလှန်ထိန်းကျောင်း ပူးပေါင်းဆောင်ရွက်ရေးကိုပါ အဓိက တာဝန်ယူ၊ တာဝန်ခံဆောင်ရွက်ရမှာ ဖြစ်ပါတယ်။ လွှတ်တော်၊ လွှတ်တော်ကိုယ်စားလှယ်များဟာလည်း ကိုယ်တာဝန်ခံထုတ်ပြန်ထားသော ဥပဒေများအတိုင်း လိုက်နာဆောင်ရွက်ရမှာဖြစ်သည့်နည်းတူ သက်ဆိုင်ရာဌာနအသီးသီးကလည်း တာဝန်ခံစီမံခန့်ခွဲရသည့်ဥပဒေများကို အဖွဲ့အစည်းအလိုက် သော်လည်းကောင်း၊ လူပုဂ္ဂိုလ်အလိုက်သော်လည်းကောင်း၊ ဥပဒေနှင့်အညီ လိုက်နာခြင်းနှင့် ကျင့်သုံး ဆောင်ရွက်ခြင်းများပြု ကြရမှာ ဖြစ်ပါတယ်။ ဒါမှသာ တရားဥပဒေဘောင်အတွင်း လွတ်လပ်ခြင်း၊ တန်းတူညီမျှခြင်း၊ ကိုယ်ပိုင်ပြဌာန်းခြင်း၊ ကိုယ့်ကြမ္မာကိုယ်ဖန်တီးနိုင်ခြင်းဟူသော ပြည်ထောင်စု (Union)ဟူသော အနက်အဓိပ္ပာယ်ကို ဖော်ဆောင်နိုင်မှာ ဖြစ်ပါတယ်။ ဒီမိုကရေစီပြုပြင်ပြောင်းလဲ ရေးမှာ မရှိမဖြစ်လိုအပ်တဲ့ တိုင်းရင်းသားစည်းလုံးညီညွတ်ရေး၊ အမျိုးသားပြန်လည်သင့်မြတ်ရေး၊ တရားဥပဒေစိုးမိုးရေး၊ တည်ငြိမ်အေးချမ်းရေးနှင့် ပြည်တွင်းငြိမ်းချမ်းရေးတို့ ဖြစ်ပေါ်လာနိုင်မှာ ဖြစ်ပါတယ်။ လွှတ်တော် ကိုယ်စားလှယ်များခင်ဗျား အလျဉ်းသင့်လို့ လွှတ်တော်အပေါ် အမြင် အမျိုးမျိုးရှိတဲ့ အကြောင်းတင်ပြပါရစေ။ လွှတ်တော်ကိုယ်စားလှယ်များ တင်ပြထားတဲ့ ကြယ်ပွင့်ပြ မေးခွန်းတွေနဲ့ အဆိုတွေကို လွှတ်တော်အတွင်းမှာ အားလုံးကို ဖြေဆိုပေးဖို့ လွှတ်တော်ဥက္ကဋ္ဌက ခွင့်ပြု ဆောင်ရွက်ပေးစေလိုကြတယ်။ လက်တွေ့ခွင့်ပြု ပေးမှုနှင့် စီစဉ်ဆောင်ရွက်ပေးမှုအပေါ် အထင် အမျိုးမျိုး၊ အမြင်အမျိုးမျိုးလည်း ရှိခဲ့ကြတယ်။ ဖြေဆိုဆွေးနွေးပေးကြရတဲ့ ပြည်ထောင်စုအဆင့် အဖွဲ့အစည်းများကတော့ လွှတ်တော်ကိုယ်စားလှယ်များမေးတဲ့ မေးခွန်းများ၊ အဆိုများဟာ အချို့ အခက်အခဲ ဖြစ်စေတယ်။ အကျပ်အတည်း ဖြစ်စေတယ်။ ဂုဏ်သိက္ခာထိခိုက်စေတယ်။ ရိုင်းပြရန်လိုတဲ့ သဘောတွေကို အချို့ မေးခွန်းနဲ့အဆိုတွေမှာ ပါရှိတယ်လို့ အထင်ရှိကြတယ်။ ဒါ့ကြောင့် လွှတ်တော် ထဲလာဖြေရမှာ ဝန်လေးကြတယ်။ အမြင်မကျယ်သူ မရင့်ကျက်တဲ့ပြည်သူအချို့နဲ့ လွှတ်တော်အကြောင်း သေချာစွာ လေ့လာ သိရှိမှုမပြုရသေးတဲ့ ပြည်သူအချို့က လွှတ်တော်က စကားချည်းများနေတာပဲ၊ ပြည်သူ့ငွေတွေ သုံးဖြုန်းနေတာပဲ၊ ဘာမှလည်း အလုပ်မဖြစ်ဘူး။ လွှတ်တော်ကိုယ်စားလှယ်တွေ လွှတ်တော်ထဲမှာ အချိန်ဖြုန်းပြီး နေကြတယ်တဲ့။ လွှတ်တော်ကို စိတ်ဝင်စားတဲ့ သဘောသဘာဝသိတဲ့သူတွေကတော့ လွှတ်တော်က လွှတ်တော်နဲ့တူလာပြီ၊ ဒီလိုသာလွှတ်တော်တွင်းမှာဆက်လုပ်သွားရင် ဒီမိုကရေစီပြုပြင် ပြောင်းလဲမှု မလွဲမသွေ အောင်မြင်မှာပဲ။ နိုင်ငံတကာအသိုင်းအဝိုင်းက မြန်မာနိုင်ငံက လွှတ်တော်တွေ လက်ညှိုးထောင် ခေါင်းညိ မဟုတ်တော့ဘူး။ Rubber stomp အမည်ခံ မည်ကာမတ္တလွှတ်တော် မဟုတ်ဘူးတဲ့။ လွှတ်တော် ဥက္ကဋ္ဌကတော့ လွှတ်တော်မှာ လုပ်စရာအများကြီးကျန်နေတယ်။ အလုပ်တွေလုပ်နိုင်အောင် လက်ရှိ အခြေအနေ၊ လက်ရှိလွှတ်တော်နှင့် လျော်ညီတဲ့ ဖွဲ့စည်းမှုတွေလုပ်ရမယ်။ တည်ဆဲဥပဒေတွေ လေ့လာ သုံးသပ်ပြီး ပြင်ဆင်ရန်၊ ပယ်ဖျက်ရန်၊ အသစ်ပြဋ္ဌာန်းရန်တွေ များစွာရှိနေပြီ။ တွေ့နေပြီ။ စေတနာ ထားရင် ထားသလောက် ပင်ပန်းကြကြောင်းကို တွေ့မြင်နေကြရတယ်။ အချို့ လွှတ်တော် ကိုယ်စားလှယ်တွေ စာအုပ်စာတမ်းစုဆောင်းရ၊ ဖတ်ရှုလေ့လာရ၊ ဖုန်းဆက်ရ၊ ကွန်ပျူတာစီရ၊ စာရေးရ၊ တော်တော်ပင်ပင်ပန်းပန်းဆောင်ရွက်သလို ငွေကြေးလည်း ကုန်ကျမှုရှိပါတယ်။ ဥက္ကဋ္ဌလည်း အများနည်းတူ မမောမပန်း ပြည်သူ့အတွက်၊ အများအတွက် ကြိုးစားလုပ်ဆောင် လျက်ရှိပါတယ်။ သို့ရာတွင် တစ်ခါတလေ ကိုယ်စားလှယ်များထံမှ ၎င်းတို့ရဲ့ မေးခွန်းများ၊ အဆိုများ ဆွေးနွေးပြောဆိုခွင့်ကိစ္စနှင့်စပ်လျဉ်းပြီး ပြောလာကြတဲ့ကိစ္စ ကိုယ်စားလှယ်များအတွက် အားလုံး အတွက် ပါရှိအောင် ဆောင်ရွက်ပေးနိုင်ခြင်းမရှိတဲ့အခါ စိတ်မကောင်း ဖြစ်ရပါတယ်။ ကိုယ့်စိတ်က ကိုယ့်အတွက် အရေးကြီးဆုံးဖြစ်ပေမယ့် အများနှင့် စာလျှင်၊ နိုင်ငံနှင့်စာလျှင် အရေးမကြီးတော့တာမို့ နောက်ရောက်သွားတာတွေလည်း ရှိပါတယ်။ ဒါကြောင့် ယခု ဆဋ္ဌမကြိမ်မြောက် အစည်းအဝေးတွင် ယင်းကိစ္စများနှင့် ပတ်သက်၍ လေ့လာလိုက်လျှင် လွှတ်တော်သို့ မေးမြန်းတင်ပြလာတဲ့ ကြယ်ပွင့်ပြ မေးခွန်းအနေဖြင့် အဆိုမှ မေးခွန်းပြောင်း ၁၆ ခု အပါအဝင် ၄၀၈ ခုရှိပြီး ဖြေဆိုနိုင်ခဲ့တာ ၁၉၆ ခု၊ ကျန်ရှိ ၂၁၂ ခု၊ ကြယ်ပွင့်မပြမေးခွန်းအနေနှင့် ၄၈၂ ခု၊ အဆို ၂၂ ခုမှ ဆွေးနွေးနိုင် ၁၄ ခု၊ ကျန် ၈ ခု၊ ဥပဒေကြမ်း ၃၉ ခုအနက် ဆွေးနွေးနိုင် ၂၉ ခု၊ ပြီးပြတ်ပြီး ၁၅ ခု၊ ပြီးပြတ်ရန်ကျန် ၁၄ ခု၊ လုံးဝ ကျန် ၁၀ ခု ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ ကျန်နေသေးတဲ့ မေးခွန်းတွေ၊ အဆိုတွေ၊ ဥပဒေကြမ်း တွေနဲ့စပ်လျဉ်းပြီး ပြည်သူများ၏ အခွင့်အရေး၊ လွှတ်တော်ကိုယ်စားလှယ်များ၏ အခွင့်အရေး နစ်နာဆုံးရှုံးမှုမရှိရန်အတွက် လွှတ်တော်ဥပဒေ၊ နည်းဥပဒေများနှင့်အညီ ဆက်လက်ဆောင်ရွက်သွား မှာ ဖြစ်ပါတယ်။ ပြည်သူများနှင့် မီဒီယာများကလည်း လွှတ်တော်နှင့် လွှတ်တော်ကိုယ်စားလှယ်များ အပေါ် ဝေဖန်မှု၊ အကြံပေးမှုများအပြင် လွှတ်တော်ရေးရာကိစ္စအဝဝအတွက် ပါဝင်နိုင်သည့် ကိစ္စများ တွင် ပါဝင်နိုင်ပါကြောင်းနဲ့ ပြည်သူများက လွှတ်တော်အပေါ် စိတ်ဝင်စားပြီး ပြည်သူအားလုံး ပါဝင်ရေးအတွက် မီဒီယာများမှတစ်ဆင့် ဆောင်ရွက်ပေးကြဖို့ လွှတ်တော်တွင် ဆန္ဒရှိပါကြောင်း ပြောကြားရင်းနိဂုံးချုပ်လိုက်ပါတယ်။ ကိုယ်စိတ်နှစ်ပါးကျန်းမာရွှင်လန်းကြပါစေ။ အားလုံးကို ကျေးဇူး တင်ပါတယ်။</speech>
</section>
</discussion>
<postface>
<title>ပြည်သူ့လွှတ်တော် ဥက္ကဋ္ဌက ပထမအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေး (၃၀) ရက်မြောက်နေ့ ရပ်နားကြောင်းနှင့် ပထမအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေးပြီးစီးကြောင်း ကြေညာခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ပထမအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေးရဲ့ (၃၀) ရက်မြောက်နေ့ အစည်းအဝေးပြီးဆုံးပါပြီ။ ပထမအကြိမ် ပြည်သူ့ လွှတ်တော် သတ္တမပုံမှနအစည်းအဝေးကို ဇွန်လ တတိယပတ်အကုန် ဇွန်လ ၂၁ ရက်ထက်မစော ခေါ်ယူမည်မဟုတ်ကြောင်း အသိပေးပါတယ်။ ယခု ၂၀၁၃ ခုနှစ်၊ မတ်လ ၂၂ ရက်(သောကြာနေ့) ပထမအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေးကို အောင်မြင်စွာ ကျင်းပပြီးစီးကြောင်း ကြေညာပါတယ်။ (ဩဘာသံများ)</speech>
<speech type="mc">ပြည်သူ့လွှတ်တော်ဥက္ကဋ္ဌကြီး ပြန်လည်ထွက်ခွာပါပြီခင်ဗျား။</speech>
<speech type="mc">အားလုံး ပြန်လည်ထွက်ခွာနိုင်ကြပါပြီခင်ဗျား။</speech>
<p>ပထမအကြိမ် ပြည်သူ့လွှတ်တော် ဆဋ္ဌမပုံမှန်အစည်းအဝေး (၃၀) ရက်မြောက်နေ့ ၁၂၁၅ နာရီအချိန်တွင် ကျင်းပပြီးစီးပါသည်။</p>
</postface>
</transcript>
</doc>
