<doc>
<docinfo>
<docno>01-04-10.xml</docno>
<pdf>01-04-10.pdf</pdf>
<term value="01">ပထမအကြိမ်</term>
<legislature value="lower">ပြည်သူ့လွှတ်တော်</legislature>
<title>ပြည်ထောင်စုသမ္မတမြန်မာနိုင်ငံတော် ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး ဒသမနေ့မှတ်တမ်း</title>
<date value='17-07-2012'>၁၃၇၄ ခုနှစ်၊ ပထမဝါဆိုလပြည့်ကျော် ၁၄ ရက် (၂၀၁၂ ခုနှစ်၊ ဇူလိုင်လ ၁ရ ရက်) (အင်္ဂါနေ့)</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး ဒသမနေ့ကို နံနက် ၁၀းဝဝ နာရီ အချိန်၌ စတင်ကျင်းပပါသည်။ ပြည်သူ့လွှတ်တော်ဥက္ကဋ္ဌအဖြစ် သူရဦးရွှေမန်းက ဆောင်ရွက်ပြီး၊ အခမ်းအနားမှူးအဖြစ်ဦးတင်ဝင်းအောင်၊ ဒုတိယညွှန်ကြားရေးမှူးချုပ်၊ လွှတ်တော်ရုံးက ဆောင်ရွက်ပါသည်။</p>
<speech type="mc">ပြည်သူ့လွှတ်တော်ကိုယ်စားလှယ်များခင်ဗျား။ ယခုအချိန်ကစပြီး ပြည်ထောင်စုသမ္မတမြန်မာနိုင်ငံတော် ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေးရဲ့ ဒသမနေ့ အစီအစဉ် စတင်ပါတော့မယ်</speech>
<title>ပြည်သူ့လွှတ်တော်ဥက္ကဋ္ဌနေရာယူခြင်း</title>
<speech type="mc">ပြည်သူ့လွှတ်တော်ဥက္ကဋ္ဌကြီး ကြွရောက်လာပါပြီခင်ဗျား။</speech>
<p>ပြည်သူ့လွှတ်တော်ဥက္ကဋ္ဌသည် ဥက္ကဋ္ဌအတွက်သတ်မှတ်ထားသည့် စင်မြင့်ပေါ်သို့ ကြွရောက် နေရာယူပါသည်။</p>
<speech type="speaker">အားလုံးမင်္ဂလာပါ။</speech>
<speech type="mc">အားလုံးထိုင်နိုင်ကြပါပြီခင်ဗျား။</speech>
<title>ပြည်သူ့လွှတ်တော် အစည်းအဝေး အထမြောက်ကြောင်းနှင့် စတင်ကျင်းပကြောင်းကြေညာခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ဒီကနေ့ကျင်းပတဲ့ ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး ဒသမနေ့မှာ ပြည်သူ့လွှတ်တော်ကိုယ်စားလှယ်များ စိစစ်ရေးကော်မတီရဲ့ တင်ပြချက်အရ အစည်းအဝေးသို့တက်ရောက်ခွင့်ရှိတဲ့ ပြည်သူ့လွှတ်တော် ကိုယ်စားလှယ် ၄၃၁ ဦး ရှိတဲ့အနက် ၄၁၂ ဦး တက်ရောက်ပါတယ်။ အစည်းအဝေးသို့ တက်ရောက် ခွင့်ရှိသူဦးရေစုစုပေါင်းရဲ့ ၉၅.၅၉ ရာခိုင်နှုန်းရှိတဲ့အတွက် အစည်းအဝေး အထမြောက်ကြောင်းနှင့် စတင်ကြောင်း ကြေညာပါတယ်။ (ဩဘာသံများ)</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ပြည်သူ့လွှတ်တော်ဆိုင်ရာနည်းဥပဒေ ၄ နည်းဥပဒေခွဲ(ခ)အရ ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး ဒသမနေ့ အစီအစဉ်များကို ကြို တင်ဖြန့်ဝေထားတဲ့အတိုင်း ဆက်လက်ဆောင်ရွက်ပါမယ်</speech>
<leave>
<title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type="speaker">ယခု အစည်းအဝေး မတက်ရောက်နိုင်တဲ့ လွှတ်တော်ကိုယ်စားလှယ်များ အတွက် ခွင့်ပန်ကြားရန် ဖြစ်ပါတယ်</speech>
<speech><mp id="241">ဦးမောင်ဦး(ဥက္ကဋ္ဌ၊ ပြည်သူ့လွှတ်တော်ကိုယ်စားလှယ်များစိစစ်ရေးကော်မတီ)</mp>လေးစား အပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ပထမအကြိမ် ပြည်သူ့လွှတ်တော် စတုတ္ထ ပုံမှန်အစည်းအဝေး ဒသမနေ့ အစည်းအဝေးသို့ မတက်ရောက်နိုင်သည့် လွှတ်တော်ကိုယ်စားလှယ် များ၏အခြေအနေကို ပြည်သူ့လွှတ်တော်ကိုယ်စားလှယ်များ စိစစ်ရေးကော်မတီဥက္ကဋ္ဌဖြစ်သူ ကျွန်တော် ဦးမောင်ဦးမှ စုပေါင်းတင်ပြပန်ကြားသွားမှာဖြစ်ပါတယ်။ ယနေ့ ခွင့်ပန်ကြားသူ စုစုပေါင်းမှာ ၁၉ ဦး ဖြစ်ပါတယ်။ ၁၆ ဦးမှာ ယခင်ပန်ကြားထားပြီးဖြစ်သဖြင့် ယနေ့ အသစ်ခွင့်ပန်ကြား ထားသူ ၃ ဦးရှိပါတယ်ခင်ဗျား။ ၎င်းတို့မှာတော့(၁) ပလက်ဝမဲဆန္ဒနယ်မှ ဦးပိုက်လင်း၊ (၂) ခင်ဦးမဲဆန္ဒနယ်မှ ဦးခင်မောင်ရွှေ၊ (၃) ရွှေဘိုမဲဆန္ဒနယ်မှ ဒေါက်တာအောင်သန်းတို့ ၃ ဦးဟာ ကျန်းမာရေးမကောင်းပါသဖြင့်ယနေ့ ၁၇-၇-၂၀၁၂ ရက်နေ့ ၁ ရက်အား ခွင့် ၁ ရက်စီခွင့်ပြုနိုင်ပါရန် ပန်ကြားအပ်ပါတယ်ခင်ဗျား။</speech>
<speech type="speaker">ခွင့်ပြုပါတယ်။</speech>
<title>ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကိုမှတ်တမ်းတင်ခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့်ရှိတဲ့ လွှတ်တော်ကိုယ်စားလှယ် ၄၃၁ ဦး၊ ယခင်က ခွင့်ပန်ကြား၍ ခွင့်ပြု ထားသူ ၁၆ ဦး၊ ယနေ့ ခွင့်ပြုထားသူ ၃ ဦးဖြစ်၍ လွှတ်တော်ကခွင့်ပြုထားသူစုစုပေါင်း ၁၉ ဦးဖြစ်ပါတယ်။ ခွင့်မဲ့ ပျက်ကွက်သူမရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်းအဝေး တက်ရောက်မှုအခြေအနေတင်ပြချက်ကို လွှတ်တော်ကအတည်ပြုပါသလားခင်ဗျား။</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က အတည်ပြုပါသည်။</p>
<speech type="speaker">လွှတ်တော်က အတည်ပြုတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)</speech>
</leave>
</preface>
<discussion>
<section value="QA"><Q-A>
<title>ကြယ်ပွင့်ပြထားသည့်မေးခွန်းများကို သက်ဆိုင်ရာ ပြည်သူ့လွှတ်တော် ကိုယ်စားလှယ်များက မေးမြန်းခြင်းနှင့် သက်ဆိုင်ရာ ပြည်ထောင်စုအဆင့်အဖွဲ့အစည်းဝင်များက ဖြေကြားခြင်း</title>
<speech type="speaker">အစီအစဉ် ၅ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ မေးခွန်း များ မေးမြန်း၊ ဖြေကြားခြင်း အစီအစဉ်စတင်ဆောင်ရွက်ပါမယ်။</speech>
<title>ရထားလမ်းစီမံကိန်းဖောက်လုပ်ရာတွင် ခုတ်ထွင်ရှင်းလင်း၍ပါသွားသော ရော်ဘာပင်၊ သီးပင်များ နှင့်စပ်လျဉ်းသည့်မေးခွန်း</title>
<speech type="speaker">ဦးစွာ ပုလောမဲဆန္ဒနယ်မှ ဦးမောင်လှ(ခ) ဦးလှမြင့်အား မေးမြန်းဖို့ ဖိတ်ခေါ် ပါတယ်</speech>
<speech><mp id="253">ဦးမောင်လှ(ခ)ဦးလှမြင့်(ပုလောမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ဒုတိယဝန်ကြီးများနှင့် ဧည့်သည်တော်များအားလုံး မင်္ဂလာပါလို့နှုတ်ခွန်းဆက်သအပ်ပါတယ်။ ကျွန်တော်ကတော့ တနင်္သာရီတိုင်းဒေသကြီး၊ ပုလောမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးမောင်လှ ဖြစ်ပါတယ်။ ကျွန်တော်တို့ တနင်္သာရီတိုင်းဒေသကြီး၊ ထားဝယ်-မြိတ်ရထားလမ်း အထူးစီမံကိန်းတစ်ခုကို ၂၀၀၈ ခုနှစ်၊ ဒီဇင်ဘာလမှစတင်ပြီး ဖောက်လုပ်ခဲ့ပါတယ်။ အဲဒီလို ရထားလမ်းဖောက်လုပ်တဲ့နေရာမှာ အပိုင်းနှစ် ပိုင်းခွဲခြားပြီးဖောက်လုပ်ခြင်းဖြစ်ပါတယ်။ ပထမပိုင်းအနေနဲ့ ထားဝယ်-သရက်ချောင်းရထားလမ်း အပိုင်း၊ ဒုတိယအပိုင်းအနေနဲ့ မြိတ်-ပုလောရထားလမ်းပိုင်းအဖြစ် နှစ်ပိုင်းတစ်ပြိုင်တည်း ဖောက်လုပ် ခဲ့ပါတယ်။ ထားဝယ်-သရက်ချောင်းရထားလမ်း အပိုင်းအနေနဲ့ ၂၀၁၁ ခုနှစ်၊ ဇွန်လ ၄ ရက်နေ့တွင် ရထားသွားနိုင်ပြီး ရထားပြေးဆွဲနေပြီဖြစ်ပါတယ်။ မြိတ်- ပုလောရထားလမ်းပိုင်းမှာ မြိတ်မြို့နယ်မှ သမုတ်ရွာ၊ မရမ်းပင်ချောင်းရွာ၊ ပုလောမြို့နယ်မှ ဘုတ်ရွာ၊ သဲပုံကျေးရွာများကိုလည်း ရထားလမ်း ဖောက်လုပ်ရာလမ်းရှင်းလင်းသည့်အချိန် ရော်ဘာပင်များ၊ ကွမ်းသီးပင်များနှင့် အခြားဥယျာဉ်ခြံ၊ လူနေအိမ်နှစ်လုံးပါသွားပါတယ်။ အဲဒီကျေးလက်နေနိုင်ငံသားပိုင် ရော်ဘာခြံနှင့် ကွမ်းသီးခြံများမှ အချို့သော ရော်ဘာပင်များသည် ၂ နှစ်သား၊ ၃ နှစ်သားရှိသလို အစေးလှီးလို့ရတဲ့ ရော်ဘာပင်လည်း အမြောက်အမြားပါရှိသွားပါတယ်။ အချို့ရော်ဘာပင်များသည် အစေး ၁၅ နှစ်၊ ၂၀ နှစ်ထိ လှီးနိုင်တဲ့ ရော်ဘာပင် ၆၀၀၀ ခန့်ပါသွားပါတယ်။ ထို့အတူပဲ ကွမ်းသီးပင်များသည်လည်း အသီးသီးပြီး အသီးဆွတ် ခူးနိုင်တဲ့အပင် ၃၀၀၀ ကျော်ပါသွားပါတယ်။ အဲဒီဆုံးရှုံးနစ်နာသွားတဲ့ ရော်ဘာပင်၊ ကွမ်းသီးပင်နှင့် အခြားဥယျာဉ်ခြံမြေနဲ့ လူနေအိမ်နှစ်လုံးအတွက်ကို ရထားပို့ဆောင်ရေးဝန်ကြီးဌာနမှ သင့်တင့်သော လျော်ကြေးငွေများပေးဆောင်ရန်အတွက် လွှတ်တော်မှတစ်ဆင့် တင်ပြလိုပါတယ်ခင်ဗျား။ ဒါကြောင့် ကျွန်တော့်အနေနဲ့ မေးမြန်းလိုသည်မှာ (၁) ရထားလမ်းဖောက်လုပ်ရာတွင်ပါသော ရော်ဘာပင်၊ ကွမ်းသီးပင်နှင့် အခြားဥယျာဉ်ခြံမြေ၊ လူနေအိမ်နှစ်လုံးအတွက် ရထားပို့ဆောင်ရေးဝန်ကြီးဌာနမှ လျော်ကြေးပေးရန်အစီအစဉ် ရှိ၊ မရှိ။ (၂) အစီအစဉ်ရှိပါက မည်သည့်အချိန်ကာလတွင် ပေးလျော် မည်ကိုသိရှိလိုပါသောကြောင့် လွှတ်တော်ဥက္ကဋ္ဌကြီးမှတစ်ဆင့် မေးမြန်းခြင်းဖြစ်ပါတယ်။ အားလုံးကို ကျေးဇူးတင်ပါတယ်။(ဩဘာသံများ)</speech>
<speech type="speaker">သက်ဆိုင်ရာ ပြည်ထောင်စုဝန်ကြီးမှ ဖြေကြားဖို့ ဖြစ်ပါတယ်</speech>
<speech><agency id="84">သူရဦးသောင်းလွင်(ဒုတိယဝန်ကြီး၊ ရထားပို့ဆောင်ရေးဝန်ကြီးဌာန)</agency>တနင်္သာရီတိုင်း ဒေသကြီး၊ ပုလောမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးမောင်လှ(ခ) ဦးလှမြင့်က မေးမြန်း ထားတဲ့ကိစ္စနှင့်ပတ်သက်ပြီးတော့ ရထားပို့ဆောင်ရေးဝန်ကြီးဌာန ဒုတိယဝန်ကြီး သူရဦးသောင်းလွင် မှ ဖြေကြားတင်ပြအပ်ပါတယ်။ ထားဝယ်-မြိတ်ရထားလမ်း ဖောက်လုပ်ရေးစီမံကိန်းကို ၂၀၀၈-၂၀၀၉ ဘဏ္ဍာရေးနှစ်မှာ စတင်ခဲ့ပါတယ်။ ထားဝယ်-သရက်ချောင်းလမ်းပိုင်း ၁၉.၃၁ မိုင်ကို ၄-၆-၂၀၁၁ မှာ ဖွင့်လှစ်နိုင်ခဲ့ပါတယ်။ မြိတ်- ပုလောလမ်းပိုင်းကို သမုတ်ကျေးရွာကစပြီးတော့ ၃၃ မိုင်ကို ဖောက်လုပ်ဖို့ စီစဉ်တဲ့အခါမှာ သမုတ်ကျေးရွာ၊ မရမ်းပင်ချောင်းကျေးရွာ၊ ဘုတ်ရွာ၊ သဲပုံရွာတွေကို ဖြတ်သန်းပြီးတော့ ရထားလမ်းအကြမ်းဖျင်းဖောက်လုပ်ပြီး ဖြစ်ပါတယ်။ အဆိုပါ လမ်းကြောင်းတစ်လျှောက် တာပေါင်မြေကြီးလုပ်ငန်း အကြမ်း ၁၀.၂၂ မိုင်ကို ဆောင်ရွက်စဉ်မှာ ရထားလမ်းနှင့် မလွတ်ကင်းတဲ့လယ်မြေ ၀.၅၉ ဧက၊ ရော်ဘာပင် ၃၄.၈၁ ဧက၊ ကွမ်းသီးပင် ၂.၂၄ဧက၊ စုစုပေါင်း ၃ရဧကနှင့် မျှော်တိုင် ထရန်ကာဓနိမိုးနေအိမ်နှစ်လုံး အလျား ၂၅ ပေ၊ အနံ ၁၅ ပေ အိမ်နှစ် လုံးပါဝင်သွားခဲ့ပါတယ်။ လမ်းပိုင်းအနေနဲ့ ၂၀၁၂-၂၀၁၃ ဘဏ္ဍာရေးနှစ်မှာ စီမံကိန်းများကို ဦးစားပေးအဆင့်အလိုက် အကောင်အထည်ဖော်ရာမှာ ထားဝယ်-မြိတ်ရထားလမ်းစီမံကိန်းကို ခေတ္တဆိုင်းငံ့ထားခဲ့ပါတယ်။ ယခု မေးမြန်းထားတဲ့ မေးခွန်းနှင့်ပတ်သက်ပြီးတော့ အမြန်ဆုံးသက်ဆိုင်ရာတိုင်းဒေသကြီးမှ တာဝန်ပေး အပ်တဲ့ပုဂ္ဂိုလ်နှင့် မြန်မာ့မီးရထားမှ တာဝန်ရှိသူပုဂ္ဂိုလ်များ ပါဝင်တဲ့အဖွဲ့ဖြင့် ကွင်းဆင်းစာရင်း ကောက်ယူပြီးတော့ ပေးလျော်သွားမည်ဖြစ်ကြောင်း တင်ပြအပ်ပါတယ်ခင်ဗျား။ (ဩဘာသံများ)</speech>
<speech type="speaker">မေးခွန်းမေးမြန်းသူ ခုနကဘာများထပ်ပြီးတော့ မေးစရာလိုပါသလဲ</speech>
<speech><mp id="253">ဦးမောင်လှ(ခ)ဦးလှမြင့်(ပုလောမဲဆန္ဒနယ်)</mp>မကြာမီ လျော်ကြေးပေးမယ်ဆိုရင်တော့ မေးစရာမရှိပါဘူးခင်ဗျား။</speech>
<speech type="speaker">လွှတ်တော်ကိုယ်စားလှယ်များခင်ဗျား။ မိမိထံကြို တင်ခွင့်ပြုချက်တောင်းခံ ထားတဲ့ လွှတ်တော်ကော်မတီများနှင့် လွှတ်တော်ကိုယ်စားလှယ်များ မိမိတို့အစီအစဉ်ဖြင့်ထွက်ခွာ ဆောင်ရွက်နိုင်ပါတယ်</speech>
</Q-A><Q-A>
<title>၂၀၁၃ ခုနှစ်တွင်ကျင်းပမည့် (၂၇) ကြိမ်မြောက်အရှေ့တောင်အာရှအားကစားပြိုင်ပွဲနှင့်စပ်လျဉ်းသည့်မေးခွန်း</title>
<speech type="speaker">ဦးသိန်းညွန့်၊ သင်္ဃန်းကျွန်းမဲဆန္ဒနယ်မှ မေးမြန်းဖို့ ဖြစ်ပါတယ်</speech>
<speech><mp id="381">ဦးသိန်းညွန့်(သင်္ဃန်းကျွန်းမဲဆန္ဒနယ်)</mp>လေးစားရပါသော ပြည်သူ့လွှတ်တော်ဥက္ကဋ္ဌကြီး နှင့် ပြည်သူ့လွှတ်တော်ကိုယ်စားလှယ်များခင်ဗျား။ ကျွန်တော်မေးမယ့် မေးခွန်းကတော့ (က) ၂၀၁၃ ခုနှစ်တွင် ကျင်းပမည့် (၂၇) ကြိမ်မြောက်အရှေ့တောင်အာရှ အားကစားပြိုင်ပွဲကြီးတွင် မြန်မာ နိုင်ငံ၏ဂုဏ်သိက္ခာမြင့်မားရေးအတွက် အားကစားဝန်ကြီးဌာနနှင့် အားကစားအဖွဲ့ချုပ်တို့ လက်ရှိ ပူးပေါင်းဆောင်ရွက်မှုအနေအထားသည် အောင်နိုင်ရေးအတွက် မည်မျှအထောက်အကူပြု ပါသနည်း။ (ခ) အရှေ့တောင်အာရှအားကစားပြိုင်ပွဲအတွက် စခန်းသွင်းလေ့ကျင့်လျက်ရှိသော အားကစားသမား များအား နေ့စဉ်ကျွေးမွေးသောစရိတ်သည် နေပြည်တော်တွင်ကျပ် ၃၀၀၀ ဖြစ်ပြီး ရန်ကုန်တွင် ကျပ် ၂၀၀၀ နှုန်းသာခွင့်ပြုထားသည်ဆိုသည်မှာမှန်ပါသလား။ (ဂ) စခန်းသွင်းလေ့ကျင့်လျက်ရှိသော အားကစားသမားများအား လေ့ကျင့်သောနေရာအဆင့်မြှင့်တင်ပေးခြင်း၊ ရာသီဥတုကိုလိုက်၍ လေ့ကျင့်ရေးဝတ်စုံများ လုံလောက်အောင်စီစဉ်ပေးခြင်း၊ လေ့ကျင့်ရေးအထောက်အကူပစ္စည်းများ လစဉ်ငွေကြေးထောက်ပံ့ပေးခြင်းလုပ်ငန်းများကို အခြားအရှေ့တောင်အာရှနိုင်ငံများကဲ့သို့ စီစဉ်ဆောင်ရွက်ပေးနိုင်ပါသလား။ (ဃ) အောင်နိုင်ရေးအတွက်လေ့ကျင့်မှု၊ စီမံမှုအခြေအနေမှန်များကို ပုံမှန်တင်ပြနိုင်မှုရှိပါသလား။ ရှိပါကမည်သို့စီစဉ်ဆောင်ရွက်ထားပါသနည်း။ ကျေးဇူးတင်ပါတယ်။(ဩဘာသံများ)</speech>
<speech type="speaker">သက်ဆိုင်ရာပြည်ထောင်စုဝန်ကြီးမှ ပြန်လည်ဖြေကြားဖို့ ဖြစ်ပါတယ်</speech>
<speech><agency id="70">ဦးအေးမြင့်ကြူ (ဒုတိယဝန်ကြီး၊ အားကစားဝန်ကြီးဌာန)</agency>လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များအားလုံး ကိုယ်စိတ်နှစ်ဖြာကျန်းမာ၊ ချမ်းသာပြီး မင်္ဂလာအပေါင်းနှင့် ပြည့်စုံပါစေရန်ဆုမွန်ကောင်းတောင်းအပ်ပါတယ်။ ရန်ကုန်တိုင်း ဒေသကြီး၊ သင်္ဃန်းကျွန်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးသိန်းညွန့်မှ အားကစား ဝန်ကြီးဌာနနှင့်ပတ်သက်သည့် ကြယ်ပွင့်ပြမေးခွန်းတင်သွင်းလာခြင်းနှင့်ပတ်သက်၍ အားကစား ဝန်ကြီးဌာန ဒုတိယဝန်ကြီး ဦးအေးမြင့်ကြူ ကျွန်တော်ကရှင်းလင်းဖြေကြားအပ်ပါတယ်။ ၂၀၁၃ ခုနှစ် တွင်ကျင်းပမည့် (၂၇) ကြိမ်မြောက်အရှေ့တောင်အာရှ အားကစားပြိုင်ပွဲကြီးတွင် မြန်မာနိုင်ငံ၏ ဂုဏ်သိက္ခာမြင့်မားရေးအတွက် အားကစားဝန်ကြီးဌာနနှင့် အားကစားအဖွဲ့ချုပ်များပူးပေါင်း၍အောင်မြင်မှုရရှိရေးဆောင်ရွက်လျက်ရှိပါတယ်။ အားကစားဝန်ကြီးဌာန ပြည်ထောင်စုဝန်ကြီး၏ စီမံချက်အရ အခြေခံနယ်ပယ်ငါးမျိုးမှ ပြိုင်ပွဲများကျင်းပခြင်း၊ အလားအလာရှိသောအားကစား မျိုးဆက်သစ်များ၊ ယှဉ်ပြိုင်ဘက်ဖြစ်သောအာဆီယံနိုင်ငံများကိုအနိုင်ရရှိနိုင်သော အားကစားသမား များကို မှားယွင်းမှုမရှိအောင်မှန်ကန်စွာမှတ်တမ်းထားလေ့လာရွေးချယ်၍ လေ့ကျင့်ပေးသွားမည် ဖြစ်ပါတယ်။ ပြိုင်ပွဲနယ်ပယ်ငါးမျိုးမှာ အားကစားဝန်ကြီးဌာနကပြုလုပ်သော တိုင်းဒေသကြီးနှင့် ပြည်နယ်အားကစားပြိုင်ပွဲများ၊ စနစ်သစ်ဖြင့်စတင်ဆောင်ရွက်လျက်ရှိသော ချန်ပီယံများ၏ယှဉ်ပြိုင်မှု ပြိုင်ပွဲများ (Champion Challenge Cup) ဟုသုံးနှုန်းပါတယ်။ အားကစားအဖွဲ့ချုပ်များက ပြုလုပ်သောတံခွန်စိုက်ပြိုင်ပွဲများ၊ ကာကွယ်ရေးဝန်ကြီးဌာန(ကြည်း၊ ရေ၊ လေ)ပြိုင်ပွဲများ၊ တက္ကသိုလ် နှင့် သိပ္ပံကျောင်းများမှပြိုင်ပွဲများဖြစ်ပါတယ်။ လက်ရှိအနေအထားအရ အခြေအနေဟာတိုးတက်မှု ရှိပါတယ်။ စခန်းသွင်းအားကစားသမားများကို ပြည်တွင်းနည်းပြများသာမက ပြည်ပနိုင်ငံခြားနည်းပြ များကိုပါငှားရမ်းလေ့ကျင့်လျက်ရှိပြီး ကုန်ကျစရိတ်များကို နိုင်ငံတော်နှင့် သက်ဆိုင်ရာအားကစား အဖွဲ့ချုပ်များပူးပေါင်းကျခံပါတယ်။ နိုင်ငံတော်မှ နည်းပြလစာအမေရိကန်ဒေါ်လာ ၁၀၀၀ နှင့် ၎င်း၏ လေယာဉ်စရိတ်၊ ပြည်တွင်းနေထိုင်စားသောက်စရိတ်များကျခံပြီး သက်ဆိုင်ရာအားကစားအဖွဲ့ချုပ်များ မှလိုအပ်သည့်လစာငွေကို ဖြည့်စွက်ပူးပေါင်းကျခံပါတယ်။ (၂၆) ကြိမ်မြောက်အရှေ့တောင်အာရှ အားကစားပြိုင်ပွဲဝင်ရန် စခန်းသွင်းခဲ့သည့်အားကစားသမားများကို လေ့ကျင့်မှုမြှင့်တင်သည့် အချိန် တွင် နိုင်ငံတော်မှတစ်နေ့ကျပ် ၃၀၀၀ နှုန်း၊ သက်ဆိုင်ရာအားကစားအဖွဲ့ချုပ်များမှတစ်နေ့ကျပ် ၂၀၀၀ နှုန်းဖြင့် ပူးပေါင်း၍ကျခံကျွေးမွေးခဲ့ပါတယ်။ ဒီနေ့ (၂၇) ကြိမ်မြောက်အရှေ့တောင်အာရှ အားကစား ပြိုင်ပွဲအတွက် စခန်းသွင်းလေ့ကျင့်အားကစားသမားများကို တစ်နေ့လျှင်နေပြည်တော်၌ကျပ် ၃၀၀၀ နှုန်း၊ ရန်ကုန်၌ကျပ် ၂၅၀၀ နှုန်းနိုင်ငံတော်မှကျွေးမွေးပေးလျက်ရှိပြီး လေ့ကျင့်ချိန်နှင့် ပြိုင်ပွဲဝင်ချိန် နီးကပ်လာသည့်အချိန်တွင် ယခုထက်ပိုမို၍ကျွေးမွေးနိုင်ရန် ၎င်းအပြင် ၂၀၁၃ ခုနှစ်၊ ဇန်နဝါရီလမှစ၍ စခန်းသွင်းနည်းပြအားကစားသမားများအား ထောက်ပံ့ငွေများတိုးမြှင့်ချီးမြှင့်နိုင်ရန်လျာထားလျက်ရှိပါ တယ်။ အစားအသောက်စရိတ်နှင့်ပတ်သက်ပြီး ရန်ကုန် ၂၀၀၀ ကျပ်၊ နေပြည်တော် ၃၀၀၀ ကျပ် ဆိုသည်မှာ အဓိပ္ပာယ်ပြန်ဆိုမှုကွဲလွဲချက်ဖြစ်ကောင်းဖြစ်နိုင်ပါတယ်။ ရန်ကုန်တွင်အားကစားအဖွဲ့ချုပ် များက စခန်းသွင်းလေ့ကျင့်ရာတွင်အဖွဲ့ချုပ်နှင့် အားကစားဝန်ကြီးဌာနနှစ်ရပ်ပေါင်း ကျွေးမွေးစရိတ်သည် အားကစားအမျိုးအစားအလိုက်တစ်နေ့ ၄၀၀၀ ကျပ်မှ ၅၀၀၀ ကျပ်အထိရှိပါတယ်။ နေပြည်တော်တွင် စခန်းသွင်းဝင်ရောက်ပါက အားကစားအဖွဲ့ချုပ်များက စရိတ်ကျခံစရာမလိုဘဲ အားကစားဝန်ကြီးဌာန၊ နိုင်ငံတော်ကသာနေထိုင်စရိတ်မပါတစ်နေ့ ၃၀၀၀ ကျပ်နှုန်းဖြစ်ရာ ထပ်မံ တိုးမြှင့်မည်ဆိုရင်တော့ နိုင်ငံတော်ကထပ်မံတောင်းခံရမည့်သဘောဖြစ်၍ ကွာဟနေခြင်းဖြစ်ပါတယ်။ အခြေခံအားဖြင့် ရန်ကုန်မှာရှိတဲ့အားကစားသမားများက ပိုမိုအခွင့်အရေးခံစားခွင့်ရှိပါတယ်။ အဘယ် ကြောင့်ဆိုသော် အားကစားအဖွဲ့ချုပ်များကပူးတွဲကျခံ၍ဖြစ်ပါတယ်။ ဝတ်စုံနှင့် နေထိုင်မှုတွင် အခြားအရှေ့တောင်အာရှနိုင်ငံများနည်းတူဆိုသည်မှာ ပုံစံကွဲပြားမှုများ ရှိကြောင်းတင်ပြအပ်ပါတယ်။ ယနေ့လက်ရှိအခြေအနေအရ ရန်ကုန်မြို့ တွင်စခန်းသွင်းထားသောအားကစားသမားများ၏နေထိုင်ရေးနှင့် လေ့ကျင့်ရေးကွင်းများသည် ရှိသင့်သည့်စံပြု အနေအထား မရှိနိုင်သေးသော အခြေအနေရှိဆဲဖြစ်ပါတယ်။ ရေရှည်တွင် ပိုမိုသင့်တော်ကောင်းမွန်သောအဆင့် ဖြစ်အောင်စီစဉ်သွားမှာဖြစ်ပါတယ်။ တစ်နိုင်ငံနှင့် တစ်နိုင်ငံငွေကြေးသုံးစွဲမှုလည်းမတူပါဘူး။ မိမိတို့ အနေဖြင့် ယခင်နှစ်များကထက်ပိုမို၍ ပံ့ပိုးပြင်ဆင်မှု၊ အားကစားပစ္စည်းဝယ်ယူမှု၊ ကွင်း/ရုံ တည်ဆောက်မှုများ စီမံပေးလျက်ရှိပါတယ်။ ယင်းအခြေအနေများမှာပင် အချို့သော အားကစား နည်းမျိုးအတွက် လေ့ကျင့်ရေးကွင်း/ရုံများ အဆင်သင့်မရှိခဲ့၍ ယခုဆောင်ရွက်နေပြီဖြစ်ပါတယ်။ ပြေးခုန်ပစ်ကွင်း၊ ရေကူးကန်၊ သေနတ်ပစ်ကွင်း၊ မြှားလေ့ကျင့်ရေးကွင်း၊ ကျွမ်းဘားလေ့ကျင့်ရေးကွင်း၊ စက်ဘီးလေ့ကျင့်ရေးကွင်းများလည်း အမြန်တည်ဆောက်နေလျက်ရှိပါတယ်။ အောင်နိုင်မှု လေ့ကျင့်ရေး SEA Games ကျင်းပမှုပြင်ဆင်ရေးများကို နေ့စဉ်မပြတ်စစ်ဆေးခြင်း၊ လိုအပ်ချက်များ ဖြည့်တင်းပေးခြင်းများစီမံပေးလျက်ရှိပါတယ်။ အားကစားလေ့ကျင့်ပြင်ဆင်ခြင်းသည် ငွေသုံးစွဲမှု များပြားသောကြောင့် ဝန်ကြီးဌာနအနေဖြင့် အဘက်ဘက်မှသုံးသပ်ဆောင်ရွက်လျက်ရှိပါကြောင်း နိုင်ငံတကာပူးပေါင်းဆောင်ရွက်မှုများတွင်လည်း အစိုးရနှင့် အစိုးရ၊ အစိုးရနှင့် ပုဂ္ဂလိက ပူးပေါင်းဆောင်ရွက်မှုများအပြင် (၂၇) ကြိမ်မြောက်အရှေ့တောင်အာရှ အားကစားပြိုင်ပွဲများအတွက် နိုင်ငံတကာ Sponsor ကုန်ကျမှုများကိုလည်း စည်းရုံးဆောင်ရွက်လျက်ရှိပါတယ်။ အားကစားဝန်ကြီး ဌာန၏ ယခုပြန်လည်ဖြေကြားရှင်းလင်းတင်ပြမှုအပေါ် မေးခွန်းနှင့်ပတ်သက်၍ မပြည့်စုံသေးသည် များ၊ ကွဲလွဲချက်များရှိနေပါသေးလျှင် သီးခြားကဏ္ဍဖြစ်စေ၊ ထပ်မံဆွေးနွေး၍ဖြစ်စေ၊ ပြန်လည် မေးမြန်း၍ဖြစ်စေ၊ မည်သည့်နည်းနှင့်မဆို ပြည်သူ့ လွှတ်တော်ကိုယ်စားလှယ်ကြီးများက မေးမြန်း လိုသည်များကို လွတ်လပ်ပွင့်လင်းစွာမေးမြန်းပေးပါရန်နှင့် အားကစားဝန်ကြီးဌာနသည် ပွင့်လင်းရှင်းလင်းစွာဖြေကြားမည်ဖြစ်ပါကြောင်း ဖြည့်စွက်တင်ပြအပ်ပါတယ်။ လေးစားအပ်ပါသော ဥက္ကဋ္ဌကြီး နှင့် ပြည်သူ့လွှတ်တော်ကိုယ်စားလှယ်များအားလုံးကို ကျေးဇူးတင်ရှိပါတယ်။ (ဩဘာသံများ)</speech>
<speech><mp id="381">ဦးသိန်းညွန့်(သင်္ဃန်းကျွန်းမဲဆန္ဒနယ်)</mp>အားကစားဝန်ကြီးက မရှင်းလင်းတာကို မေးမြန်းဆွေးနွေးပါလို့ ဖိတ်ခေါ်တဲ့အတွက် ကျေးဇူးတင်ပါတယ်။ ရန်ကုန်မှာရှိတဲ့ အားကစားဝန်ကြီး ဌာနက စခန်းသွင်းထားတဲ့ ပုဂ္ဂိုလ်တွေကိုမူလကကျပ် ၂၀၀၀ သာပေးပြီးတော့ ၁-၆-၂၀၁၂ မှစ၍ ၂၁-၆-၂၀၁၂ အထိကျင်းပတဲ့ အစည်းအဝေးအရ အဲ့ဒီတော့မှ စားစရိတ် ၅၀၀ တိုးမြှင့်ပေးခဲ့တယ် ဆိုရင်မှန်ပါသလား။ နောက်တစ်ချက်က ကျွန်တော့်မေးခွန်းမှာပါတဲ့ လေ့ကျင့်တဲ့နေရာ အဆင့်မြှင့် တင်ခြင်းနှင့်ပတ်သက်ပြီးတော့လည်း နေပြည်တော် ရွှေကြာပင်ရိပ်သာမှာလေ့ကျင့်တဲ့ အားကစား သမားတွေကို လေအေးပေးစက်၊ တီဗွီ၊ အိပ်ယာစတဲ့အသုံးအဆောင်များဖြင့်ထားသော်လည်း ရန်ကုန် မှာနှစ်စဉ်နေထိုင်တည်းခိုနေတဲ့ အဆင့်မမီတဲ့အိပ်ခန်း၊ ကိုယ်ပိုင်အိမ်ခန်းတွင် နေထိုင်နေရသည် ဆိုသည်မှာမှန်ပါသလား။ အဲ့ဒါကိုတော့ ရှင်းလင်းပေးစေလိုပါတယ်။</speech>
<speech><agency id="70">ဦးအေးမြင့်ကြူ (ဒုတိယဝန်ကြီး၊ အားကစားဝန်ကြီးဌာန)</agency>ဥက္ကဋ္ဌြီးခင်ဗျား။ ကျွန်တော် ခုနကတင်ပြတဲ့အတိုင်းဖြစ်ပါတယ်။ ရန်ကုန်မှာ ၂၀၀၀ ကျပ်ကနေ ၂၅၀၀ ကျပ်ဆိုသည်မှာ အချိန် ကာလအပိုင်းအခြားအရ အဆင့်ဆင့်တိုးမြှင့်သွားမှာဖြစ်ပါတယ်။ အချိန်ကာလနီးသည်နှင့်အမျှ နိုင်ငံတော်ကကျခံတဲ့စရိတ်အားတိုးမြှင့်သွားဖို့ ဖြစ်ပါတယ်။ ရန်ကုန်မှာရှိတဲ့စခန်းတွေဟာ အားကစား အဖွဲ့ချုပ်များက တာဝန်ယူထားတဲ့စခန်းတွေဖြစ်တဲ့အတွက် အားကစားအဖွဲ့ချုပ်များရဲ့ စရိတ်နှင့် နိုင်ငံတော်အစိုးရ၊ ဝန်ကြီးဌာနရဲ့ စရိတ်ပူးပေါင်းကျခံတာဖြစ်ပါတယ်။ အခြေခံအားဖြင့် သူတို့ရဲ့ အားကစားအရည်အသွေးဟာ လက်ရှိပြိုင်ပွဲဝင်လက်ရွေးစင်တွေဖြစ်ပြီးတော့မှ ဆန်ခါတင်များနှင့် ဆုံနိုင်ပြီးတော့မှလေ့ကျင့်တာဖြစ်ပါတယ်။ နေပြည်တော်အားကစားသမားများကတော့ နောက်ထပ် မျိုးဆက်သစ်များကိုစုဆောင်းပြီးတော့ လေ့ကျင့်တာဖြစ်ပါတယ်။ လောလောဆယ်အနေအထားမှာ ပထမတင်ပြပါ ပြိုင်ပွဲအသီးသီးကရရှိထားတဲ့ အားကစားသမားများကို ပဏာမခေါ်ယူလေ့ကျင့်တာ ဖြစ်ပါတယ်။ ဒီကြားထဲမှာ သူတို့ရဲ့ စံချိန်တိုးတက်မှုနှင့် အလျော့အတင်းအရ အနုတ်အသွင်းတွေရှိပါ တယ်။ စံချိန်မမီတော့ဘူးဆိုရင်ပြန်လွှတ်ပြီးတော့မှ နောက်ထပ်ပြိုင်ပွဲကရတဲ့ အားကစားသမားကို ထပ်မံခေါ်ယူတာဖြစ်ပါတယ်။ ဒီအားကစားသမားများကိုပင် အစဉ်အဆက်ပြိုင်ပွဲအထိထားသွားမှာ မဟုတ်ကြောင်းပြန်လည်ဖြေကြားအပ်ပါတယ်။ နေပြည်တော်မှာနေတဲ့နေရာမှာ တီဗွီ၊ နေရာထိုင်ခင်း ထားရှိပေးတယ်ဆိုတာကတော့ လောလောဆယ်မှာသူတို့တွေက အခန်းအလိုက် ဖြစ်ပါတယ်။ ဒီနေ့ဆိုရင် ကျွန်တော်တို့စတင်ရွှေ့ နေပါပြီ။ ဒီတစ်ပတ်အတွင်းမှာ နောက်ထပ်သွင်းမယ့် ကျွန်တော်တို့ ဘူးကွဲလို့အများသိထားတဲ့ အားကစားစခန်းကိုရွှေ့ပြောင်းကြမှာဖြစ်ပါတယ်။ ဒါကြောင့်မို့လို့ သူတို့ အတွက်အသုံးစရိတ်တွေဟာ ပြန်လည်ပြီးတော့မှ အရန်ဖြစ်လာမှာဖြစ်ပါတယ်။ ရန်ကုန် အားကစား စခန်းများကိုတော့ ကျွန်တော်တို့က အများစုပေါင်းထားတာဖြစ်တဲ့အတွက် ခုနပြောတဲ့ တီဗွီတို့၊ ဘာတို့ဥစ္စာကို အဖွဲ့ချုပ်များနှင့် ညှိနှိုင်းဆောင်ရွက်ပေးသွားမှာဖြစ်ပါတယ်။ ကျေးဇူးတင်ပါတယ်။(ဩဘာသံများ)</speech>
</Q-A><Q-A>
<title>မြို့နယ်ရဲစခန်းများအလိုက် အထွေထွေကုန်ကျစရိတ်များအား သက်ဆိုင်ရာဝန်ကြီးဌာနက မည်သို့ခွင့်ပြု ထားသည်နှင့်စပ်လျဉ်းသည့်မေးခွန်း</title>
<speech type="speaker">အမရပူရမဲဆန္ဒနယ်မှ ဦးသိန်းထွန်းဦး မေးခွန်းမေးမြန်းဖို့ဖိတ်ခေါ်ပါတယ်</speech>
<speech><mp id="315">ဦးသိန်းထွန်းဦး(အမရပူရမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များခင်ဗျား။ ကျွန်တော်ကတော့ မန္တလေးတိုင်း ဒေသကြီး၊ အမရပူရမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးသိန်းထွန်းဦး ဖြစ်ပါတယ်။ ကျွန်တော့်အနေနဲ့ မြို့နယ်ရဲစခန်းများ၏အခက်အခဲများပြေလည်စေရန်နှင့် မြို့နယ်တိုင်းလောင်းကစား မှုအပါအဝင် ဒုစရိုက်လုပ်ငန်းများ ထိထိရောက်ရောက်ဖမ်းဆီးဆောင်ရွက်နိုင်ရန် ရည်ရွယ်၍ ပြည်ထဲရေးဝန်ကြီးဌာန မြန်မာနိုင်ငံရဲတပ်ဖွဲ့နှင့်ပတ်သက်၍ မေးမြန်းတင်ပြသွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ပြည်ထဲရေးဝန်ကြီးဌာနမှာ နိုင်ငံတော်လုံခြုံ ရေး၊ တရားဥပဒေ စိုးမိုးရေး၊ ရပ်ရွာအေးချမ်းသာယာရေး၊ ပြည်သူ့အကျိုးပြု ဆောင်ရွက်ရေးဆိုသည့် ရည်မှန်းချက်လေးရပ်ဖြင့် မြန်မာနိုင်ငံရဲတပ်ဖွဲ့၊ မြို့နယ်ရဲစခန်းများထားရှိဆောင်ရွက်လျက်ရှိပြီး မြို့နယ်အလိုက်ထား ရှိသော ရဲစခန်းများက အဆင့်ဆင့်သောတာဝန်ရှိသူများဟာ သက်ဆိုင်ရာရဲစခန်းအလိုက် အထွေထွေ ကုန်ကျစရိတ်များအား နည်းအမျိုးမျိုးဖြင့်ရှာဖွေဆောင်ရွက်လျက်ရှိသည့်အတွက် ပြည်ထဲရေး ဝန်ကြီးဌာန၏ ရည်မှန်းချက်လေးရပ် အကောင်အထည်ဖော်ဆောင်ရွက်ရာ၌ နှောင့်နှေးကြန့်ကြာမှု များရှိနေကြောင်း ဝမ်းနည်းဖွယ်လေ့လာသိရှိရပါတယ်။ သို့ဖြစ်ပါ၍ မြန်မာနိုင်ငံရဲတပ်ဖွဲ့၊ မြို့နယ် ရဲစခန်များအလိုက် တယ်လီဖုန်းခေါ်ဆိုခ၊ လျှပ်စစ်မီးအသုံးပြုခ၊ လျှပ်စစ်မီတာခ၊ အကျဉ်းထောင်မှ မြို့နယ်တရားရုံးသို့ အကျတရားခံ၊ အချုပ်တရားခံထုတ်ရာတွင်အသုံးပြုသည့် မော်တော်ယာဉ်၊ ရဲအရာရှိနှင့် ရဲစခန်းသုံးမော်တော်ယာဉ်စက်သုံးဆီဖိုးနှင့် ရဲစခန်းဖွံ့ဖြိုးတိုးတက်သာယာ လှပစေရေး နှင့်အခြားအထွေထွေကုန်ကျစရိတ်များအား သက်ဆိုင်ရာဝန်ကြီးဌာနက မည်သို့ခွင့်ပြုထားသည်ကို သိရှိလိုပါကြောင်းနှင့် ခွင့်ပြုထားသည့်ငွေသည်ခေတ်စနစ်နှင့်လျော်ညီမှုရှိ၊ မရှိ။ ခွင့်ပြုခဲ့သည့်ငွေများ သည်လည်း သက်ဆိုင်ရာရဲစခန်းများသို့ အမှန်တကယ်ရောက်ရှိခြင်းရှိ၊ မရှိသိရှိလိုပါကြောင်း လေးစားစွာ မေးမြန်းတင်ပြအပ်ပါတယ်ခင်ဗျား။ အားလုံးကို ကျေးဇူးတင်ပါတယ်။(ဩဘာသံများ)</speech>
<speech type="speaker">သက်ဆိုင်ရာပြည်ထောင်စုဝန်ကြီးဌာနကဖြေကြားဖို့ ဖြစ်ပါတယ်</speech>
<speech><agency id="89">ဗိုလ်မှူးချုပ်ကျော်ဇံမြင့်(ဒုတိယဝန်ကြီး၊ ပြည်ထဲရေးဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ဖိတ်ကြားထားသော ဧည့်သည်တော်များအားလုံး မင်္ဂလာအပေါင်းနှင့်ပြည့်စုံပါစေလို့ ဦးစွာ ဆုတောင်းမေတ္တာပို့သအပ်ပါတယ်။ မန္တလေးတိုင်းဒေသကြီး၊ အမရပူရမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးသိန်းထွန်းဦးရဲ့ မြန်မာနိုင်ငံရဲတပ်ဖွဲ့၊ မြို့နယ်ရဲစခန်းများအလိုက် တယ်လီဖုန်းခေါ်ဆိုခ၊ လျှပ်စစ်မီးအသုံးပြုခ၊ မော်တော်ယာဉ်စက်သုံးဆီဖိုးနှင့် ရဲစခန်းဖွံ့ဖြိုးတိုးတက်သာယာလှပစေရေးနှင့် အခြားအထွေထွေ ကုန်ကျစရိတ်များအား သက်ဆိုင်ရာက မည်သို့ခွင့်ပြုထားသည်ကိုသိရှိလိုပါကြောင်းနှင့် ခွင့်ပြု ထား သည့်ငွေသည် ခေတ်စနစ်နှင့်လျော်ညီမှု ရှိ၊ မရှိ၊ ခွင့်ပြုခဲ့သည့်ငွေများသည်လည်း သက်ဆိုင်ရာ ရဲစခန်းများသို့ အမှန်တကယ် ရောက်ရှိခြင်းရှိ၊ မရှိသိရှိလိုပါကြောင်းမေးခွန်းနှင့်စပ်လျဉ်း၍ ကျွန်တော် ပြည်ထဲရေးဝန်ကြီးဌာန ဒုတိယဝန်ကြီး ဗိုလ်မှူးချုပ်ကျော်ဇံမြင့်မှ ဖြေကြားသွားမှာဖြစ်ပါတယ်။ မြန်မာနိုင်ငံရဲတပ်ဖွဲ့၊ မြို့နယ်ရဲစခန်းများအလိုက် တယ်လီဖုန်းခေါ်ဆိုခကို နှစ်စဉ်ဘဏ္ဍာငွေရရှိမှု အပေါ်မူတည်ပြီး တပ်ဖွဲ့တစ်ခုလုံးရဲ့ တပ်ဖွဲ့ပိုင်တယ်လီဖုန်းအရေအတွက်နှင့်မျှခြေပြုပြီး နှစ်စဉ်ခွဲဝေ ပေးလျက်ရှိပါတယ်။ ယခင် ၂၀၁၁-၂၀၁၂ ဘဏ္ဍာရေးနှစ်မှာ တယ်လီဖုန်းပြောဆိုခကို တစ်လအတွက် ခွဲဝေပေးတဲ့နှုန်းက ၁၆၂၅၀ ကျပ်ဖြစ်ပြီး လက်ရှိ ၂၀၁၂-၂၀၁၃ ဘဏ္ဍာရေးနှစ်မှာ ဖုန်းပြောဆိုခတစ်လ အတွက် ၂၀၀၀၀ ကျပ်နှုန်းအထိ တိုးတက်ခွဲဝေပေးနိုင်ခဲ့ပါတယ်။ လျှပ်စစ်မီးအသုံးပြုခအနေနဲ့ ရဲတပ်ဖွဲ့၊ ရဲတပ်ရင်း၊ ရဲလေ့ကျင့်ရေးသင်တန်းကျောင်းနှင့် ခရိုင်၊ မြို့နယ်ရဲစခန်းအဆင့်များအလိုက် တပ်ဖွဲ့အရွယ်အစားအလိုက် လစဉ်ယူနစ်သတ်မှတ်မှုကို စစ်ဆေးရေးအဖွဲ့နဲ့ ကွင်းဆင်းတိုင်းတာ အတည်ပြု သတ်မှတ်ပြီး သုံးလပတ်တစ်ကြိမ်အတွက် လက်ရှိခွင့်ပြုထားတဲ့ တစ်ယူနစ် ၂၅ ကျပ်နှုန်းနဲ့ ခွဲဝေ��ေးလျက်ရှိပါတယ်။ ပြင်ဆင်သတ်မှတ်တဲ့တစ်ယူနစ် ၃၅ ကျပ်နှုန်းအတွက် ကွာခြားငွေ ၁၀ ကျပ် နှုန်းကိုလည်း ဖြည့်စွက်ရန်ပုံငွေအနေနဲ့ ဘဏ္ဍာရေးနှင့်အခွန်ဝန်ကြီးဌာနကို တင်ပြတောင်းခံထားဆဲ ဖြစ်ပါတယ်။ မော်တော်ယာဉ်စက်သုံးဆီအနေနဲ့ ရဲတပ်ဖွဲ့ပိုင်ယာဉ်များအတွက် စွမ်းအင်ဝန်ကြီးဌာနက လစဉ်ခွဲဝေရရှိတဲ့ စက်သုံးဆီနှုန်းထားအတိုင်း စက်သုံးဆီဖိုးကျသင့်ငွေကို အစိုးရစက်သုံးဆီဆိုင်များမှာ ရဲတပ်ဖွဲ့ ဘဏ္ဍာငွေက ချက်လက်မှတ်နဲ့ပေးသွင်းပြီး သုံးလပတ်တစ်ကြိမ်ခွဲဝေထုတ်ပေးလျက်ရှိပါတယ်။ အခြားအထွေထွေအသုံးစရိတ်များအတွက် ရဲစခန်းများက တင်ပြတောင်းခံမှုများအတွက် သက်ဆိုင်ရာ ဘဏ္ဍာရေး အသုံးစရိတ်ခေါင်းစဉ်များအောက်မှ စစ်ဆေးစိစစ်ပြီး လိုအပ်ချက်များအပေါ် တိုင်းဒေသကြီး/ပြည်နယ် ရဲတပ်ဖွဲ့မှူးရုံး၊ မြန်မာနိုင်ငံရဲတပ်ဖွဲ့ဌာနချုပ်နှင့် ပြည်ထောင်စုဝန်ကြီးရုံး တို့က စိစစ်ခွင့်ပြု ဆောင်ရွက်ပေးလျက်ရှိပါတယ်။ ခွင့်ပြု ဘဏ္ဍာငွေများကိုလည်း ခေတ်စနစ်နှင့် လျော်ညီမှုရှိစေရေးအတွက် ၂၀၁၁-၂၀၁၂ ဘဏ္ဍာရေးနှစ်ကစပြီး တိုးမြှင့်ထောက်ပံ့နိုင်ဖို့ တင်ပြ ဆောင်ရွက်ပေးနိုင်ခဲ့ရာမှာ တပ်ဖွဲ့ဝင်များရိက္ခာထောက်ပံ့ငွေအတွက် ယခင်ကနယ်မြေခံရဲတပ်ဖွဲ့ဝင် တစ်ဦးကို တစ်ရက် ၅ ကျပ်နှုန်း၊ ရဲတပ်ရင်းကတပ်ဖွဲ့ဝင်တစ်ဦးကို တစ်ရက် ၂၀ ကျပ်နှုန်းသာ ခံစားခွင့်ရှိရာမှ ယခုတပ်ဖွဲ့ဝင်အားလုံး တစ်ဦးတစ်ရက် ၅၀၀ ကျပ်နှုန်းထောက်ပံ့နိုင်ဖို့ ဆောင်ရွက် ပေးနိုင်ခဲ့ပြီးဖြစ်ပါတယ်။ အချုပ်တရားခံ ထမင်းကျွေးစရိတ်အတွက် ယခင်ကရဲစခန်းများမှာရှိတဲ့ အချုပ်တရားခံများကို တစ်ဦးလျှင်တစ်ရက် ၃၀ ကျပ်နှုန်းကနေ ယခု ၄၈၀ ကျပ် ၈၂ ပြားနှုန်းကို တိုးတက်ခံစားနိုင်ဖို့ ဆောင်ရွက်ပေးနိုင်ခဲ့ပြီးဖြစ်ပါတယ်။ မြန်မာနိုင်ငံရဲတပ်ဖွဲ့ဟာ ရည်မှန်းချက်တာဝန်များကို အကောင်အထည်ဖော်ဆောင်ရွက်လျက် ရှိရာမှာ ကွပ်ကဲမှုအောက်မှာရှိတဲ့ ရဲတပ်ဖွဲ့ဝင်များရဲ့ ဥပဒေအရခံစားခွင့်များအပြင် သက်သာချောင်ချိ ရေးထောက်ပံ့မှုများကိုလည်း မူဝါဒများချမှတ်ပြီး ဆောင်ရွက်ပေးလျက်ရှိပါတယ်။ ဘဏ္ဍာငွေခွဲဝေ သုံးစွဲမှုနှင့်စပ်လျဉ်းပြီး ပြည်ထောင်စုလွှတ်တော်ကအတည်ပြု ပေးထားတဲ့ ပြည်ထောင်စုရဲ့ ဘဏ္ဍာငွေ အရအသုံးဆိုင်ရာဥပဒေ၊ ပြည်ထောင်စုရဲ့ နောက်ထပ်ဘဏ္ဍာငွေခွဲဝေသုံးစွဲရေးဥပဒေများအရသာ သုံးစွဲ လျက်ရှိပါတယ်။ အဲ့ဒီလို ဘဏ္ဍာငွေများကိုကိုင်တွယ်သုံးစွဲရာမှာလည်း ဘဏ္ဍာရေးဆိုင်ရာစည်းမျဉ်း များ၊ လုပ်ထုံးလုပ်နည်းများနှင့်အညီ လိုက်နာဆောင်ရွက်လျက်ရှိပါတယ်။ ဒါ့အပြင် ရဲစခန်းများ၊ မြို့နယ်ရဲတပ်ဖွဲ့မှူးရုံးများ၊ ခရိုင်ရဲတပ်ဖွဲ့မှူးရုံးများ၊ တိုင်းဒေသကြီး/ ပြည်နယ် ရဲတပ်ဖွဲ့မှူးရုံးများ ကိုလည်း ပုံမှန်စစ်ဆေးခြင်း၊ ရှောင်တခင်ဝင်ရောက်စစ်ဆေးခြင်းများနှင့် ငွေကြေးသုံးစွဲမှုဆိုင်ရာ ကိစ္စရပ်များသာမက တည်ဆောက်ရေးလုပ်ငန်းတာဝန်များ အကောင်အထည်ဖော်ဆောင်ရွက်နိုင်မှု၊ ရဲလုပ်ငန်းများဆောင်ရွက်မှုတို့ကိုလည်း အဆင့်ဆင့်စစ်ဆေးကြပ်မတ် ဆောင်ရွက်လျက်ရှိပါတယ်။ ဒါ့အပြင် ခွင့်ပြု ဘဏ္ဍာငွေများ၊ သက်သာချောင်ချိရေးရန်ပုံငွေများအလွဲသုံးစားမှု မဖြစ်စေရေးအတွက် လည်း ဝန်ကြီးဌာနစစ်ဆေးရေးအဖွဲ့များထားရှိပြီး စစ်ဆေးကြပ်မတ်ဆောင်ရွက်လျက်ရှိပါတယ်။ တာဝန်ပျက်ကွက်မှုများနှင့် အလွဲသုံးစားမှုများဖြစ်ပေါ်လို့ရှိရင်လည်း တာဝန်ရှိသူအဆင့်ဆင့်ကို တည်ဆဲဥပဒေများနှင့် ရဲစည်းကမ်းထိန်းသိမ်းရေးဥပဒေတို့အရ အပြစ်ပေးအရေးယူမှုများ ဆောင်ရွက် လျက်ရှိပါကြောင်း ရှင်းလင်းဖြေကြားအပ်ပါတယ်။ အားလုံးကို ကျေးဇူးတင်ပါတယ်။(ဩဘာသံများ)</speech>
</Q-A><Q-A>
<title>ရပ်ကွက် သို့မဟုတ် ကျေးရွာအုပ်စုအုပ်ချုပ်ရေးဥပဒေကို အကောင်အထည်ဖော်ဆောင်ရွက်ပေးရန် နှင့်စပ်လျဉ်းသည့်မေးခွန်း</title>
<speech type="speaker">ပေါက်မဲဆန္ဒနယ်မှ ဦးခင်မောင်ညို မေးမြန်းဖို့ ဖြစ်ပါတယ်</speech>
<speech><mp id="305">ဦးခင်မောင်ညို (ပေါက်မဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ဒုတိယဝန်ကြီးများနှင့် ဖိတ်ကြားထားသော ဧည့်သည်တော်များ ခင်ဗျား။ မင်္ဂလာအပေါင်းနှင့်ပြည့်ဝကြပါစေကြောင်း ဆုမွန်ကောင်းတောင်းရင်း ဂါရဝပြုနှုတ်ခွန်း ဆက်သအပ်ပါတယ်။ ကျွန်တော်ကတော့ မကွေးတိုင်းဒေသကြီး၊ ပေါက်မဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဦးခင်မောင်ညို ဖြစ်ပါတယ်။ ကျွန်တော့်အနေနဲ့ ရပ်ကွက် သို့မဟုတ် ကျေးရွာအုပ်စု အုပ်ချုပ်ရေးဥပဒေကို ဥပဒေစည်းနှောင်မှုရှိစေရေးအတွက် အကောင်အထည်ဖော် ဆောင်ရွက်ပေးရန် ကိစ္စအကြောင်း မေးမြန်းသွားမှာ ဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီး ခင်ဗျား။ ပြည်ထောင်စုလွှတ်တော်မှ ရပ်ကွက် သို့မဟုတ် ကျေးရွာအုပ်စုအုပ်ချုပ်ရေးဥပဒေကို ၂၀၁၂ ခုနှစ် ပြည်ထောင်စုလွှတ်တော်ဥပဒေအမှတ် ၁ တွင် ၂၀၁၂ ခုနှစ်၊ ဖေဖော်ဝါရီလ ၂၄ ရက် နေ့တွင် ထုတ်ပြန်အာဏာတည်စေခဲ့ပြီး ဖြစ်ပါတယ်။ အဆိုပါ ဥပဒေမှာ ခေတ်နှင့်အညီ ပြည်သူတို့မှ ဆန္ဒအရှိဆုံးဖြစ်၍ ပြည်သူများအတွက် ခွင့်ပြု နိုင်စေရန် ဥပဒေပြုအာဏာအဖွဲ့ကြီးဖြစ်သည့် ပြည်ထောင်စုလွှတ်တော်ကြီးမှ ဥပဒေအမှတ် ၁ ဖြင့် ပထမဆုံးပြဋ္ဌာန်းပေးခဲ့ခြင်းဖြစ်ပါတယ်။ ဒါ့အပြင် ကောင်းမွန်သန့်ရှင်းသောအစိုးရ Good Governance and Clean Government ဖြစ်စေရန် တစ်စိတ်တပိုင်း အကောင်အထည်ဖော်မှုဖြစ်စေရေးနှင့် ထိုဥပဒေ၏နိဒါန်းပါ ပြည်ထောင်စုသမ္မတမြန်မာ နိုင်ငံတော်ဖွဲ့စည်းပုံအခြေခံဥပဒေပုဒ်မ ၁၈၉ နှင့်အညီ ခန့်အပ်တာဝန်ပေးပြီး ရပ်ကွက် သို့မဟုတ်ကျေးရွာအုပ်စု၏ အုပ်ချုပ်ရေးဆိုင်ရာလုပ်ငန်းများကို ထိရောက်စွာ အကောင်အထည်ဖော်ဆောင်ရွက် နိုင်ရန် ဤဥပဒေကို ပြဋ္ဌာန်းလိုက်ခြင်းဖြစ်ကြောင်း ပြဋ္ဌာန်းထားပါတယ်။ သို့သော် အဆိုပါဥပဒေ ပြဋ္ဌာန်းချိန်မှစ၍ အာဏာတည်ပြီးဖြစ်သော်လည်း ဥပဒေစည်းနှောင်မှုရှိစေရေးအတွက် အကောင် အထည်ဖော်ဆောင်ရွက်ပေးရန် လိုအပ်နေလျက်ရှိသည်ဟု ပြည်သူများမှ ယူဆနေလျက်ရှိကြပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ အုပ်ချုပ်ရေးအဖွဲ့ကြီး၏ တာဝန် ဖြစ်သည့်ပြဋ္ဌာန်းပေးပြီးသော ဥပဒေများကို အကောင်အထည်ဖော်ထိန်းကျောင်းရန်နှင့် နေရာမရွေး၊ လူမျိုးမရွေးအာဏာသက်ရောက်စေရန် ဆောင်ရွက်ပေးမှသာ တရားဥပဒေစိုးမိုးရေး၏ အနှစ် သာရကိုဖော်ဆောင်ရာရောက်မည် ဖြစ်ပါတယ်။ ယခုအခါ ပေါက်မြို့နယ်အပါအဝင် မြန်မာ တစ်နိုင်ငံလုံးရှိ ရပ်ကွက် သို့မဟုတ် ကျေးရွာအုပ်စုအုပ်ချုပ်ရေးမှူးများမှာ ယခင်အချိန်က အကြောင်း အမျိုးမျိုး၊ နည်းအစုံစုံဖြင့် ခန့်အပ်တာဝန်ပေးခဲ့သော အုပ်ချုပ်ရေးမှူးများသာဖြစ်ကြပြီး ယနေ့အချိန် အထိ သီးခြားအပြောင်းအလဲခန့်အပ်တာဝန်ပေးခြင်း မရှိဘဲ။ ပြည်သူများ တိုင်ကြားလာသည့် ရပ်/ကျေးအုပ်ချုပ်ရေးမှူးများထဲမှ အချို့ကိုသာ လုပ်နည်းလုပ်ဟန်အမျိုးမျိုးဖြင့် စစ်ဆေး၍ ပြေလည်မှုမရှိသော အုပ်ချုပ်ရေးမှူးအနည်းငယ်ကိုသာ ပြောင်းလဲခန့်အပ်တာဝန်ပေးလျက်ရှိနေသည် ကိုလေ့လာတွေ့ရှိရပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ပြည်သူများမှာ အထက်အဆင့်ဆင့်ရှိ အုပ်ချုပ်ရေးကဏ္ဍများ၏ ပြောင်းလဲတိုးတက်မှုများကို အားရကျေနပ်ဝမ်းမြောက်မိကြသော်လည်း ပြည်သူများ၏အလိုအပ်ဆုံးနှင့် အလိုချင်ဆုံးမှာ မိမိတို့နှင့် လက်ပွန်းတတီး အမြဲဆက်ဆံနေကြရသော အခြေခံအုပ်ချုပ်ရေးကဏ္ဍရှိ ရပ်/ကျေးအုပ်ချုပ်ရေးမှူးများကို ရပ်ကွက် သို့မဟုတ် ကျေးရွာအုပ်စု အုပ်ချုပ်ရေးဥပဒေသစ်နှင့်အညီ ပြောင်းလဲခန့်အပ်တာဝန်ပေးစေလိုခြင်း ဖြစ်ပါတယ်။ ယခုကဲ့သို့ ပြောင်းလဲပေးခြင်းမရှိသေးသည့်အပေါ် ပြည်သူများမှ အားမလိုအားမရဖြစ်နေကြရပြီး အမြန်ဆုံး ပြောင်းလဲခန့်အပ်တာဝန်ပေးစေလိုသည့် စိတ်ဆန္ဒများ ပြင်းပြနေလျက်ရှိကြပါတယ်။ ဒါကြောင့် ၂၀၁၂ ခုနှစ်၊ ပြည်ထောင်စုလွှတ်တော်ဥပဒေအမှတ် ၁ ဖြင့် ပြဋ္ဌာန်းပေးပြီးဖြစ်သော ရပ်ကွက် သို့မဟုတ် ကျေးရွာအုပ်စုအုပ်ချုပ်ရေးဥပဒေကို ဥပဒေစည်းနှောင်မှုရှိစေရေးအတွက် မည်ကဲ့သို့ အကောင်အထည်ဖော်ဆောင်ရွက်ပေးမည်ကိုသိလို၍ ဖြေကြားပေးပါရန် ပြည်သူများ၏ကိုယ်စား လေးစားစွာ မေးမြန်းအပ်ပါတယ်ခင်ဗျား။ အားလုံးကို ကျေးဇူးတင်ပါတယ်။(ဩဘာသံများ)</speech>
<speech type="speaker">သက်ဆိုင်ရာ ပြည်ထောင်စုဝန်ကြီးဌာနမှ ပြန်လည်ဖြေကြားဖို့ ဖြစ်ပါတယ်</speech>
<speech><agency id="89">ဗိုလ်မှူးချုပ်ကျော်ဇံမြင့်(ဒုတိယဝန်ကြီး၊ ပြည်ထဲရေးဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များခင်ဗျား။ မကွေးတိုင်းဒေသကြီး၊ ပေါက်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးခင်မောင်ညို ရဲ့ ရပ်ကွက် သို့မဟုတ် ကျေးရွာအုပ်စုအုပ်ချုပ်ရေးဥပဒေကို ဥပဒေစည်းနှောင်မှုရှိစေရေးအတွက် အကောင်အထည်ဖော်ဆောင်ရွက် ပေးရန် မေးခွန်းနှင့်စပ်လျဉ်း၍ ကျွန်တော်ကပဲ ဆက်လက်ဖြေကြားသွားမှာ ဖြစ်ပါတယ်။ နိုင်ငံတော် ဖွဲ့စည်းပုံအခြေခံဥပဒေပုဒ်မ ၂၈၉ တွင် ရပ်ကွက် သို့မဟုတ် ကျေးရွာအုပ်စု၏အုပ်ချုပ်ရေးကို ရပ်ရွာ ကကြည်ညို လေးစားပြီး သိက္ခာသမာဓိရှိသည့် ပုဂ္ဂိုလ်တစ်ဦးဦးကို ဥပဒေနှင့်အညီ ခန့်အပ်တာဝန် ပေးဆောင်ရွက်စေရမည်ဟု ပြဋ္ဌာန်းထားတဲ့အလျောက် ရပ်ကွက် သို့မဟုတ် ကျေးရွာအုပ်စု အုပ်ချုပ် ရေးမှူးများကိုခန့်အပ်တာဝန်ပေးအပ်ပြီး ရပ်ကွက် သို့မဟုတ် ကျေးရွာအုပ်စုရဲ့ အုပ်ချုပ်ရေးဆိုင်ရာ လုပ်ငန်းတွေကို ထိရောက်စွာအကောင်အထည်ဖော်ဆောင်ရွက်ရန်အလို့ငှာ ရပ်ကွက် သို့မဟုတ် ကျေးရွာအုပ်စုအုပ်ချုပ်ရေးဥပဒေ ၂၀၁၂ ခုနှစ် ပြည်ထောင်စုလွှတ်တော်ဥပဒေ အမှတ် ၁ ကို နိုင်ငံတော်သမ္မတက ၂၀၁၂ ခုနှစ်၊ ဖေဖော်ဝါရီလ ၂၄ ရက်တွင်လည်းကောင်း၊ ရပ်ကွက် သို့မဟုတ်ကျေးရွာအုပ်စုအုပ်ချုပ်ရေးဥပဒေကို ပြင်ဆင်သည့်ဥပဒေ ၂၀၁၂ ခုနှစ် ပြည်ထောင်စုလွှတ်တော် ဥပဒေအမှတ် ရ ကို နိုင်ငံတော်သမ္မတက ၂၀၁၂ ခုနှစ်၊ မတ်လ ၂၈ ရက်နေ့တွင်လည်းကောင်း ထုတ်ပြန်ခဲ့ပြီး ဖြစ်ပါတယ်။ အဲဒီ ရပ်ကွက် သို့မဟုတ် ကျေးရွာအုပ်စုအုပ်ချုပ်ရေးဆိုင်ရာနည်းဥပဒေ တွေကို ၂၀၁၂ ခုနှစ်၊ ဇွန်လ ၂၈ ရက်နေ့မှာ ကျင်းပပြုလုပ်တဲ့ ပြည်ထောင်စုအစိုးရအဖွဲ့ အစည်းအဝေး အမှတ်စဉ် (၂၄/၂၀၁၂) က သဘောတူခဲ့တဲ့အတွက် ရပ်ကွက် သို့မဟုတ် ကျေးရွာအုပ်စုအုပ်ချုပ်ရေး ဆိုင်ရာနည်းဥပဒေကို ဖွဲ့စည်းပုံအခြေခံဥပဒေပုဒ်မ ၉ရ ပုဒ်မခွဲ (က) ပုဒ်မခွဲငယ် (၂) နှင့်အညီ ပြည်ထဲရေးဝန်ကြီးဌာန၊ ပြည်ထောင်စုဝန်ကြီးက ၂၀၁၂ ခုနှစ်၊ ဇူလိုင်လ ၆ ရက်နေ့မှာ လက်မှတ် ရေးထိုးထုတ်ပြန်ခဲ့ပြီး ဖြစ်ပါတယ်။ အထက်ကတင်ပြခဲ့တဲ့ ထုတ်ပြန်ပြီး နည်းဥပဒေကို နိုင်ငံတော် ဖွဲ့စည်းပုံအခြေခံဥပဒေပုဒ်မ ၁၃ရ ပုဒ်မခွဲ(က) နှင့် ပုဒ်မ ၁၅ရ ပုဒ်မခွဲ(က) တို့အရ အနီးကပ်ဆုံး ကျင်းပတဲ့ ပြည်သူ့လွှတ်တော်နှင့် အမျိုးသားလွှတ်တော် ပုံမှန်အစည်းအဝေးကာလမှာ သက်ဆိုင်ရာ လွှတ်တော်ဥက္ကဋ္ဌကခွင့်ပြုတဲ့ အစီအစဉ်နှင့် လွှတ်တော်ကိုယ်စားလှယ်များထံ ဖြန့်ဝေတင်ပြရန် အတွက်လည်း ၂၀၁၂ ခုနှစ်၊ ဇူလိုင်လ ၆ ရက်နေ့မှာ လွှတ်တော်ရုံးသို့ ပေးပို့တင်ပြခဲ့ပြီး ဖြစ်ပါတယ်။ ဒါ့အပြင် ရပ်ကွက် သို့မဟုတ် ကျေးရွာအုပ်စုအုပ်ချုပ်ရေးဥပဒေ အခန်း(၁၂) ပါ ချီးမြှင့်ထောက်ပံ့ငွေ နှင့် အခန်း(၁၃)ပါ ရုံးသုံးစရိတ်ဆိုင်ရာပြဋ္ဌာန်းချက်များကို လုပ်ငန်းအကောင်အထည်ဖော်နိုင်ရန် အတွက် ပြည်ထဲရေးဝန်ကြီးဌာနက နိုင်ငံတော်သမ္မတရုံးကို တင်ပြခဲ့ရာ ၂၀၁၂ ခုနှစ်၊ ဇွန်လ ၃၀ ရက် နေ့မှာ နိုင်ငံတော်သမ္မတရုံးက ပြည်ထောင်စုအစိုးရအဖွဲ့အစည်းအဝေးသို့တင်ပြပြီး ဘတ်ဂျက်မှာ ထည့်သွင်းတောင်းခံသွားဖို့ လမ်းညွှန်တဲ့အတွက် ၂၀၁၂ ခုနှစ်၊ ဇူလိုင်လ ၁၂ ရက်နေ့မှာ ပြုလုပ်တဲ့ ပြည်ထောင်စုအစိုးရအဖွဲ့အစည်းအဝေး အမှတ်စဉ် (၂၆/၂၀၁၂) မှာ တင်ပြထားပြီး လုပ်ထုံးလုပ်နည်း နှင့်အညီ ဆက်လက်ဆောင်ရွက်လျက်ရှိပါတယ်။ ဒါ့ကြောင့် ပြည်ထဲရေးဝန်ကြီးဌာနအနေနဲ့ ထုတ်ပြန် ခဲ့ပြီးဖြစ်တဲ့ ရပ်ကွက် သို့မဟုတ် ကျေးရွာအုပ်စုအုပ်ချုပ်ရေးဥပဒေနှင့် ရပ်ကွက် သို့မဟုတ် ကျေးရွာ အုပ်စုအုပ်ချုပ်ရေးဆိုင်ရာနည်းဥပဒေများအရ တိုင်းဒေသကြီးနှင့် ပြည်နယ်အသီးသီးမှာရှိတဲ့ အထွေထွေအုပ်ချုပ်ရေးဦးစီးဌာနက မြို့နယ်အုပ်ချုပ်ရေးမှူးများကို ရပ်ကွက် သို့မဟုတ် ကျေးရွာ အုပ်စုအုပ်ချုပ်ရေးမှူးများ ရွေးချယ်တာဝန်ပေးအပ်ရာမှာ လုပ်ထုံးလုပ်နည်းများနှင့်အညီ စနစ်တကျဆောင်ရွက်နိုင်ရေးအတွက်သင်တန်းများ ဖွင့်လှစ်ဆောင်ရွက်လျက်ရှိပါကြောင်းနှင့် ချီးမြှင့် ထောက်ပံ့ငွေ နှင့်ရုံးသုံးစရိတ်ကိစ္စရပ်များဆိုင်ရာ ဘဏ္ဍာရေးအတည်ပြုချက်များရရှိတာနဲ့ တစ်ဆက်တည်းမှာပဲ နည်းဥပဒေလုပ်ထုံးလုပ်နည်းနှင့်အညီ ရပ်ကွက် သို့မဟုတ် ကျေးရွာအုပ်စုအုပ်ချုပ်ရေးမှူးများကို ရွေးချယ်တာဝန်ပေးအပ်၍ ဆက်လက်ဆောင်ရွက်သွားမှာဖြစ်ပါကြောင်း ရှင်းလင်းဖြေကြားအပ်ပါ တယ်။ (ဩဘာသံများ)</speech>
</Q-A></section>
<section value="bill">
<bill>
<title>ပြည်သူ့လွှတ်တော်ဥက္ကဋ္ဌက အမျိုးသားလွှတ်တော်မှ ပြင်ဆင်ချက်ဖြင့် ပြန်လည်ပေးပို့သော သွင်းကုန်ပို့ကုန်ဥပဒေကြမ်းကို လက်ခံရရှိကြောင်းလွှတ်တော်သို့အသိပေးတင်ပြခြင်း</title>
<speech type="speaker">အစီအစဉ် ၆ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ ပြည်သူ့ လွှတ်တော်မှာ စတင်ဆွေးနွေးအတည်ပြုခဲ့ပြီး အမျိုးသားလွှတ်တော်သို့ ပေးပို့ထားသော သွင်းကုန် ပို့ကုန်ဥပဒေကြမ်းကို ၁၃-၇-၂၀၁၂ ရက်နေ့မှာ အမျိုးသားလွှတ်တော်က ပြင်ဆင်ချက်များဖြင့် ပြန်လည်ပေးပို့လာပါတယ်။ ပြင်ဆင်ချက်မိတ္တူများကိုလည်း ကိုယ်စားလှယ်များထံဖြန့်ဝေပြီးဖြစ်ပါတယ်။ အဆိုပါ သွင်းကုန်ပို့ကုန်ဥပဒေကြမ်းနှင့်စပ်လျဉ်းပြီး ဆွေးနွေးမည့်ရက်ကို ထပ်မံကြေညာပါ မယ်။ ပြည်သူ့လွှတ်တော်ဆိုင်ရာနည်းဥပဒေ ၁၆၂ အရ အမျိုးသားလွှတ်တော်ရဲ့ ပြင်ဆင်ချက်များ အပေါ်ဆွေးနွေးရန်အဆိုတင်သွင်းလိုသူများအနေနဲ့ ပြင်ဆင်လိုသည့် ဥပဒေကြမ်း၏ အပိုဒ်၊ အပိုဒ်ခွဲ၊ အကြောင်းအရာများကို တိတိကျကျဖော်ပြ၍ ၂၃-၇-၂၀၁၂ ရက် (တနင်္လာနေ့) ၁၃၀၀ နာရီ နောက်ဆုံးထား၍ ပြည်သူ့လွှတ်တော် ဒုတိယညွှန်ကြားရေးမှူးချုပ်ထံပေးပို့ရန်ဖြစ်ကြောင်း အသိပေး ကြေညာပါတယ်</speech>
</bill>
<bill>
<title>ဦးသိန်းညွန့်၊ သင်္ဃန်းကျွန်းမဲဆန္ဒနယ် ပြည်သူ့လွှတ်တော်ကိုယ်စားလှယ်က အရေးပေါ် စီမံမှုဥပဒေ (အက်ဥပဒေအမှတ် ၁၇/၅၀) ကို ပြင်ဆင်သည့်ဥပဒေကို လွှတ်တော်က လက်ခံဆွေးနွေးရန်အဆိုတင်သွင်းခြင်းနှင့် ကိုယ်စားလှယ်တစ်ဦးက ထောက်ခံခြင်း</title>
<speech type="speaker">အစီအစဉ် ရ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ သင်္ဃန်းကျွန်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးသိန်းညွန့်က ဥပဒေကြမ်းတစ်ခုပေးပို့ ထားပါတယ်။ ပြည်သူ့လွှတ်တော်ဆိုင်ရာနည်းဥပဒေ ၁၅၁ နည်းဥပဒေခွဲ(ခ)အရ အရေးပေါ်စီမံမှု ဥပဒေ(အက်ဥပဒေအမှတ် ၁၇/၅၀) ကို ပြင်ဆင်သည့်ဥပဒေကို ပြည်သူ့လွှတ်တော်က လက်ခံ ဆွေးနွေးရန် အဆိုတင်သွင်းဖို့ ဦးသိန်းညွန့်အား ဖိတ်ခေါ်ပါ တယ်။</speech>
<speech><mp id="381">ဦးသိန်းညွန့်(သင်္ဃန်းကျွန်းမဲဆန္ဒနယ်)</mp>လေးစားရသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များခင်ဗျား။ ကျွန်တော် ဒီ ၁၉၅၀ ပြည့်နှစ် အရေးပေါ်စီမံမှုအက်ဥပဒေ (အက်ဥပဒေအမှတ် ၁၇/၅၀) ကို ပြင်ဆင်တဲ့ ဥပဒေတင်သွင်းရခြင်းရဲ့ ရည်ရွယ်ချက်ကတော့ ပထမ အကြိမ် ပြည်ထောင်စုလွှတ်တော် ပုံမှန်အစည်းအဝေးမှာ နိုင်ငံတော်သမ္မတကြီး ဦးသိန်းစိန်က နိုင်ငံသားများရဲ့ မူလအခွင့်အရေးများကို အခြေခံဥပဒေပြဋ္ဌာန်းချက်နှင့်အညီ ဖော်ဆောင်နိုင်သည့် ဥပဒေကြမ်းများ တင်သွင်းခြင်းဆိုတာ လမ်းညွှန်ခဲ့ပါတယ်။ ဒါကြောင့် ကျွန်တော်က ဒုတိယပုံမှန် အစည်းအဝေးမှာ ၁၉၅၀ ပြည့်နှစ် အရေးပေါ်စီမံမှုအက်ဥပဒေတစ်ခုလုံးကို ပယ်ဖျက်ပေးရန် အဆို တင်သွင်းခဲ့ပါတယ်။ လွှတ်တော်ကိုယ်စားလှယ်များ မှတ်မိပါလိမ့်မယ်။ အဲဒီအဆိုမှာတုန်းက ကျွန်တော် အပါအဝင် ထောက်ခံမဲ ၈ မဲပဲရတဲ့အတွက် အဆိုအရေးနိမ့်ခဲ့ပါတယ်။ ဒါကြောင့် ခုချိန်မှာ အဲဒီ အတွေ့အကြုံ၊ ကိုအခြေခံပြီးတော့မှ ပြန်လည်ပြီးတော့ ဥပဒေကြမ်းပြန်တင်တဲ့အခါမှာ ဥပဒေကြီးတစ်ခု လုံးကိုဖျက်သိမ်းပေးဖို့ မတင်တော့ပါဘူး။ ဒီထဲက အပိုဒ်နှစ်ပိုဒ်ပဲ ပြင်ဖို့တင်ပါတယ်။ မတင်ခင် တချို့ လွှတ်တော်ကိုယ်စားလှယ်များကို ရှင်းပြမယ့်တာဝန်တစ်ခုရှိပါတယ်။ အဲဒါက ၁၉၅၀ ပြည့်နှစ် အရေးပေါ်စီမံမှုအက်ဥပဒေဆိုတာနှင့်ပတ်သက်ပြီးတော့ အကျဉ်းချုံးပြီး ရှင်းလင်းပြပါရစေ။ ဒီဥပဒေက ပြည်ထောင်စုမြန်မာနိုင်ငံဥပဒေအတွဲ ၂ မှာ ပြဋ္ဌာန်းထားတဲ့ဥပဒေ ဖြစ်ပါတယ်။ ပြဋ္ဌာန်းခဲ့တဲ့ အချိန်တုန်းကတော့ ၁၉၅၀ ပြည့်နှစ်၊ မတ်လ ၉ ရက်နေ့ဖြစ်ပါတယ်။ ဒီဥပဒေကို ပြဋ္ဌာန်းတဲ့အချိန်ရဲ့ ကာလကို ပြန်ပြီးတော့ သမိုင်းနောက်ခံကို ကြည့်လိုက်မယ်ဆိုရင် အဲဒီအချိန်တုန်းက ၁၉၄၉ ခုနှစ်မှာ လက်နက်ကိုင်သောင်းကျန်းမှုပေါ်ပေါက်ပြီးတော့ လက်နက်ကိုင်သောင်းကျန်းမှုကို နှိမ်နှင်းမှုအတွက် ငြိမ်ဝပ်ပိပြားရေးကိုထိန်းသိမ်းဖို့ ရည်ရွယ်ချက်နှင့် အဲဒီအက်ဥပဒေကို လွှတ်တော်က ပြဋ္ဌာန်းခဲ့ခြင်း ဖြစ်ပါတယ်။ ငြိမ်ဝပ်ပိပြားရေးကို ထိန်းသိမ်းစောင့်ရှောက်ရန် တာဝန်ဝတ္တရားဟာ လက်နက်ကိုင်စစ်တပ် အစည်းအရုံးများ၊ အမှုထမ်းများတွင်ရှိနေတဲ့အတွက် ဒီဥပဒေရဲ့ မူလရည်ရွယ်ချက်ကတော့ ၎င်းတို့ ချီတက်သွားလာခြင်းအရေအတွက်၊ အကြောင်းအချင်းအရာ၊ အခြေအနေ၊ အနေအထား၊ ၎င်းတို့ ဆောင်ရွက်မှုစသည့် လုပ်ငန်းစဉ်များနှင့်ပတ်သက်ပြီးတော့ သစ္စာဖောက်ဖျက်ပုန်ကန်မှုကို ကျူးလွန်လျှင် သတင်းပေါက်ကြားခြင်းကို ဟန့်တားရန်အလို့ငှာ ဤအက်ဥပဒေဟာ အရေးကြီးတဲ့ဥပဒေလို့ ပြဋ္ဌာန်းခဲ့တယ်လို့ တရားသူကြီးချုပ် နိုင်ငံတော်သမ္မတကြီးဖြစ်တဲ့ ဒေါက်တာမောင်မောင် အမှာစာရေးခဲ့တဲ့ ဗဟိုပြည်သူ့ဝန်ထမ်းကျောင်း ပြည်သူ့အရာရှိများသင်တန်း ဥပဒေဘာသာရပ်၊ အထူးနှင့်အထွေထွေ ဥပဒေဆိုင်ရာမှတ်စုများမှာ အဲဒီအတိုင်းပဲ နိဒါန်းအဓိပ္ပာယ်ဖွင့်ဆိုခဲ့ပါတယ်။ သို့သော် ဒီဥပဒေနှင့် ပတ်သက်ပြီး ဒုတိယတစ်ချက်ကတော့ ဒီဥပဒေနဲ့ ဒီနေ့အနေအထား သမိုင်းအနေအထားပြောင်းလဲပါပြီ။ အဲဒီအချိန်တုန်းက ရန်ကုန်အစိုးရလို့ခေါ်နိုင်တဲ့အချိန်မှာ နိုင်ငံတော်ကိုကာကွယ်ဖို့အတွက် ဒီဥပဒေကို ပြဋ္ဌာန်းခဲ့ရတာပါ။ သို့သော် ၂၀၁၂ အနေအထားမှာ လက်နက်ကိုင်အဖွဲ့အစည်း တစ်ဖွဲ့ကလွဲပြီးတော့ ကျန်တဲ့လက်နက်ကိုင် အဖွဲ့အစည်းများနှင့်လည်း ငြိမ်းချမ်းရေးယူခဲ့ပါတယ်။ အချို့ လက်နက်ကိုင်အဖွဲ့ အစည်းများကလည်း သမိုင်းမှာ နိဂုံးချုပ်သွားပါပြီ။ မြန်မာပြည်ကွန်မြူနစ်ပါတီတို့၊ အလံနီကွန်မြူနစ် ပါတီတို့၊ ပြည်သူ့ရဲဘော်တို့ အဲဒီခေတ်၊ အဲဒီကာလက လက်နက်ကိုင်အဖွဲ့အစည်းများကလည်း နိုင်ငံတော်ရဲ့ သမိုင်းမှာ ပျောက်ကွယ်သွားခဲ့ပါတယ်။ ဒီလိုအခြေအနေတွေမှာ ၁၉၅၀ ပြည့် အရေးပေါ် စီမံမှုအက်ဥပဒေကို ပြန်လည်စဉ်းစားဖို့လိုအပ်ပါတယ်။ ဒါကဘာကြောင့်လဲဆိုတော့ နိုင်ငံတော်ကို လုံခြုံရေးနှင့်ပတ်သက်တဲ့ ထိခိုက်တဲ့အမှုတွေ၊ နိုင်ငံတော်လုံခြုံရေးကို ခြိမ်းခြောက်တဲ့ဟာတွေကို အရေးယူနိုင်ဖို့ဆိုရင် ပြစ်မှုဆိုင်ရာဥပဒေမှာလည်း ပုဒ်မ ၁၂၁၊ ပုဒ်မ ၁၂၄ ပုဒ်မခွဲ(က)၊ ပုဒ်မ ၅၀၅ စသည့်ပြဋ္ဌာန်းချက်များမှာလည်း ပါဝင်နေပါတယ်။ ဒီဥပဒေနှင့်ပတ်သက်ပြီး ရုပ်သိမ်းပေးဖို့ တင်ပြတဲ့ အချက်ကတော့ ရှေ့မှာ သတင်းမီဒီယာတွေကို သတင်းမီဒီယာ ကျင့်ဝတ်ဥပဒေနှင့်အညီ လွတ်လပ်ခွင့် ပေးပါတော့မယ်။ အဲဒီကာလမှာ အခုဒီဥပဒေမှာပါတဲ့ နှစ်ချက်ပါပဲ ပုဒ်မ ၅ ပုဒ်မခွဲ(င) ဆိုရင် အားလုံး နားလည်အောင်ပြောရရင် မမှန်ဟုသိလိုက်နှင့် မမှန်သတင်းလွှင့်ရန်ကြံရွယ်၍ တစ်ခုခုလုပ်လျှင် ဒီဟာမျိုးက အင်မတန်ကျယ်ပြန့်တဲ့အဓိပ္ပာယ်ဖွင့်ဆိုချက် ဖြစ်ပါတယ်။ ပြစ်မှုထင်ရှားဖို့ ဘယ်အင်္ဂါရပ် များပါရမယ်လို့မပါပါဘူး။ အဲဒီအပြင် ဒီဟာနှင့်ပတ်သက်ပြီး လိုအပ်သလို ဖွင့်ဆိုနိုင်တဲ့အတွက်ကြောင့် တချို့ ဒီဟာနှင့်ပတ်သက်ပြီး မှားယွင်းတဲ့စီရင်မှုလို့တော့ယူဆပါတယ်။ သို့သော် ဒါကတော့ ပြီးခဲ့တဲ့ ဖြစ်ရပ်တွေကို ဥက္ကဋ္ဌကြီးပြောသလိုပါပဲ။ အပြစ်တင်တဲ့ရည်ရွယ်ချက်နဲ့ ပြောတာမဟုတ်ပါဘူး။ ဒီပြန်လည်ပြီး သင်ခန်းစာယူချင်လို့ ပြောရတာပါ။ ဒီပုဒ်မနဲ့ ကျွန်တော်လိုက်ခဲ့တဲ့အမှု တစ်မှု ဆိုရင် ဘယ်သူတွေပါလဲဆိုတော့ အဲဒီတုန်းက ဟံသာဝတီဦးဝင်းတင်အပါအဝင် ၃ ယောက်အမှုကိုလိုက် ပါတယ်။ အခုဒီအထဲမှာ လွှတ်တော်ကိုယ်စားလှယ်အဖြစ် ရောက်လာတဲ့ ဒေါက်တာဇော်မြင့်မောင်တို့ လည်း အဲဒီအမှုထဲမှာ ပါမယ်လို့ထင်ပါတယ်။ ထောင်ထဲရောက်မှ ထောင်ပြန်ကျရတဲ့အမှုပါ။ အဲဒါက ဘာလဲဆိုတော့ ကုလသမ္မဂအတွင်းရေးမှူးချုပ်ဆီ ထောင်ထဲမှာဖြစ်ပျက်နေတဲ့ အခြေအနေကို စာရေး တိုင်တယ်။ စာရေးတိုင်တဲ့ဖြစ်ရပ်တွေကလည်း ရှေ့နေတစ်ယောက်ရဲ့ သုံးသပ်ချက်ဆိုရင် ဖြစ်ရပ်မှန် တွေကို တင်တာပဲ။ သို့သော် အဲဒီအချိန်တုန်းက အားလုံးသိတဲ့အတိုင်း တရားစီရင်ရေးအပေါ်မှာ အုပ်ချုပ် ရေးရဲ့စွက်ဖက်မှုကြောင့် ပြည်ထောင်စုတရားရုံးချုပ်မှာ ဒီအမှုလိုက်တဲ့အခါမှာ ဒီအမှုရှုံးနိမ့်ခဲ့ရပါတယ်။ အမှုရှုံးနိမ့်တာကို လေ့လာတဲ့အခါကျတော့ ပုဒ်မ ၅ ပုဒ်မခွဲ(င)နှင့်ပတ်သက်ပြီးတော့ ဖွင့်ဆိုချက်က အင်မတန်ကျယ်ပြန့်လွန်းတဲ့အတွက် အဲဒီလိုဖြစ်ရပ်မျိုးမပေါ်ပေါက်အောင် နောက်သတင်းမီဒီယာသမား တွေကိုလည်း ဒီမိုကရေစီစနစ်အပါ သူတို့ရဲ့ တိုင်းပြည်နှင့်ပတ်သက်ပြီး မှန်မှန်ကန်ကန်ဝေဖန်ထောက်ပြ မယ့်အချက်တွေကို ဒီပုဒ်မကနေပြီးတော့ သူတို့ကို ပြစ်ဒဏ်မပေးနိုင်ဖို့ ရည်ရွယ်ပါတယ်။ နောက် ပုဒ်မ ၅ ပုဒ်မခွဲ(ည) ကတော့ အားလုံးသိကြပါတယ်။ ပုဒ်မ ၅ ပုဒ်မခွဲ(ည)ရဲ့ ဆိုလိုချက်ကို အားလုံး နားလည်အောင်ရှင်းပြရရင် လုံခြုံ ရေးကိုသော်လည်းကောင်း၊ ငြိမ်ဝပ်ပိပြားမှုပြန်လည် ထူထောင်ရေး ကိုသော်လည်းကောင်း ထိခိုက်စေရန်ကြံရွယ်၍ တစ်ခုခုလုပ်လျှင် ဒါလည်း အင်မတန်ကျယ်ကျယ်ပြန့်ပြန့် ဖွင့်ဆိုထားပါတယ်။ လုံခြုံရေးနှင့် ပတ်သက်ပြီး၊ ငြိမ်ဝပ်ပိပြားရေးနှင့်ပတ်သက်ပြီး ပြစ်မှုဆိုင်ရာဥပဒေမှာ ပြဋ္ဌာန်းချက်တွေ အမြောက်အမြားရှိပါတယ်။ အဲဒီလိုပဲ နိုင်ငံတော်ကို နှောင့်ယှက်ဖျက်ဆီးသူများ၏ ဘေးအန္တရာယ်မှ ကာကွယ်တဲ့ဥပဒေနှင့်လည်း အရေးယူလို့ရပါတယ်။ သို့သော်ဒီနေ့ ပုဒ်မ ၅ ပုဒ်မခွဲ(ည) ဟာ နိုင်ငံမှာနာမည်ပျက်နေတဲ့ ပုဒ်မတစ်ခုဖြစ်နေပါတယ်။ ဒီပုဒ်မနှင့်ပတ်သက်ပြီး လိုက်ခဲ့တဲ့အမှုတစ်ခု အတွေ့အကြုံပြောရရင် ဒါတရားရုံးချုပ်အထိ တက်ခဲ့တဲ့အခါမှာတော့ တစ်ပုဒ်ပြင်ပါတယ်။ အဲဒါက ဘာလဲဆိုတော့ အာဇာနည်ခေါင်းဆောင်ကြီး ဗိုလ်ချုပ်အောင်ဆန်း၏မိန့်ခွန်းလို့ အဲဒါနှင့်ပတ်သက်လို့ ကဗျာကို စပ်လို့ဆိုပြီးတော့ ပုဒ်မ ၅ ပုဒ်မခွဲ (ည) နှင့်အထိ အပြစ်ပေးခံခဲ့ရတဲ့အမှုတစ်မှုလိုက်ခဲ့ဖူးပါတယ်။ တရားရုံးချုပ်ကျမှ ဗိုလ်ချုပ်အောင်ဆန်းနှင့်ပတ်သက်တဲ့အချက်ကို ပယ်ဖျက်ပြီးတော့ ကျန်တဲ့ပုဒ်မနဲ့ပဲ ပုဒ်မ ၅ ပုဒ်မခွဲ(ည)နှင့်ဆက်လက်ပြီးတော့ ထောင် ရ နှစ် ပို့ခဲ့ပါတယ်။ အဲဒါကတော့ အောင်လံကအမှုပါ။ လေးစားအပ်သော ပြည်သူ့လွှတ်တော်ဥက္ကဋ္ဌကြီးခင်ဗျား။ အဲဒါကြောင့် ဖွဲ့စည်းပုံအခြေခံဥပဒေ ပုဒ်မ ၃၅၄ ပုဒ်ခခွဲ(က)မှာ ပေးထားတဲ့အခွင့်အရေးတွေကို ပြည်သူတွေခံစားနိုင်ဖို့ နောက်ပြီးတော့အပြည်ပြည် ဆိုင်ရာလူ့အခွင့်အရေးကြေညာစာတမ်း အပိုဒ် ၇၊ အပိုဒ် ၁၉ အရ သတင်းမီဒီယာ သမားတွေနှင့် နိုင်ငံရေး၊ ဒီနေ့ပါတီစုံဒီမိုကရေစီနိုင်ငံရေးစနစ်မှာ ဝင်ရောက်ဆောင်ရွက်နေတဲ့ပုဂ္ဂိုလ်တွေကို အကာအကွယ်ရဖို့လိုအပ်တဲ့အတွက် ပဒေကြီးတစ်ခုလုံးကိုတော့ ဖျက်သိမ်းဖို့ မတင်ဝ့ပါဘူး။ ဒါပေမယ့် ပုဒ်မ ၅ ပုဒ်မခွဲ(င)နှင့် ပုဒ်မ ၅ ပုဒ်မခွဲ(ည) လေးကိုတော့ ပယ်ဖျက်သင့်တယ်လို့ ရှေ့ခရီးမှာ အားလုံး ဒီမိုကရေစီနည်းလမ်းကျတဲ့ဥပဒေတွေ ဆောင်ရွက်ပေးနိုင်ဖို့၊ လူ့အခွင့်အရေးတွေပေးနိုင်ဖို့ အတွက် ဒီပြင်ဆင်ချက်ကို တင်သွင်းရခြင်းဖြစ်ကြောင်း ပြည်သူ့လွှတ်တော်ဥက္ကဋ္ဌကြီးမှတစ်ဆင့် လွှတ်တော်ကိုယ်စားလှယ်အားလုံးကို လေးလေးစားစား အစီရင်ခံအပ်ပါတယ်။ ကျေးဇူးတင်ပါတယ်။(ဩဘာသံများ)</speech>
<speech type="speaker">ဦးသိန်းညွန့် တင်သွင်းတဲ့အဆိုကို ထောက်ခံမယ့် လွှတ်တော်ကိုယ်စားလှယ် အား ဖိတ်ခေါ်ပါတယ်</speech>
<speech><mp id="424">ဦးအောင်သိန်း(ရွာငံမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များခင်ဗျား။ ရန်ကုန်တိုင်းဒေသကြီး၊ သင်္ဃန်းကျွန်းမဲဆန္ဒနယ်မှ ပြည်သူ့ လွှတ်တော်ကိုယ်စားလှယ် ဦးသိန်းညွန့်တင်သွင်းတဲ့ အရေးပေါ်စီမံမှုဥပဒေ (အက်ဥပဒေအမှတ် ၁၇/၅၀) ကို ပြင်ဆင်သည့် ဥပဒေနှင့်ပတ်သက်သည့်အဆိုကို ရှမ်းပြည်နယ်၊ ရွာငံမဲဆန္ဒနယ်မှ ပြည်သူ့လွှတ်တော် ကိုယ်စားလှယ် ကျွန်တော် ဦးအောင်သိန်းက ထောက်ခံပါတယ်ခင်ဗျား။ (ဩဘာသံများ)</speech>
<title>ဦးသိန်းညွန့်၊ သင်္ဃန်းကျွန်းမဲဆန္ဒနယ်၏ အရေးပေါ်စီမံမှုဥပဒေ (အက်ဥပဒေအမှတ် ၁၇/၅၀) ကို ပြင်ဆင်သည့်ဥပဒေကို လက်ခံဆွေးနွေးရန်သင့်၊ မသင့်လွှတ်တော်၏ အဆုံးအဖြတ်ရယူခြင်း</title>
<speech type="speaker">ဦးသိန်းညွန့်တင်သွင်းတဲ့ဥပဒေကြမ်းနှင့်စပ်လျဉ်းပြီး ပြည်ထောင်စုအဆင့် အဖွဲ့အစည်းဝင်ရဲ့ သဘောထားသိလိုပါတယ်</speech>
<speech><agency id="89">ဗိုလ်မှူးချုပ်ကျော်ဇံမြင့်(ဒုတိယဝန်ကြီး၊ ပြည်ထဲရေးဝန်ကြီးဌာန)</agency>ရန်ကုန်တိုင်းဒေသကြီး၊ သင်္ဃန်းကျွန်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးသိန်းညွန့်ကနေပြီးတော့ ၁၉၅၀ ပြည့်နှစ် အရေးပေါ်စီမံမှုအက်ဥပဒေပုဒ်မ ပြင်ဆင်မှုနှင့်ပတ်သက်ပြီး ဆွေးနွေးတင်ပြတဲ့အမှုပေါ် ကျွန်တော်တို့ အနေနဲ့ လွှတ်တော်ကိုယ်စားလှယ်ကြီးရဲ့ အဆိုမှာ ဖော်ပြထားတဲ့အတိုင်း ပြစ်မှုဆိုင်ရာဥပဒေပါ ငြိမ်ဝပ် ပိပြားရေးနှင့်ပတ်သက်တဲ့ ပြဋ္ဌာန်းချက်တွေ နိုင်ငံတော်က နှောင့်ယှက်ဖျက်ဆီးသူများရဲ့ ဘေးအန္တရာယ်ကကာကွယ်စောင့်ရှောက်တဲ့ဥပဒေပါ ပြဋ္ဌာန်းချက်များဟာ ၁၉၅၀ ပြည့်နှစ် အရေးပေါ်စီမံမှု အက်ဥပဒေပြဋ္ဌာန်းချက်များနှင့် သဘောသဘာဝမတူပဲ ကွဲပြားမှုရှိကြောင်းလည်းတွေ့ရမှာ ဖြစ်ပါတယ်။ ဒါကြောင့် ပြစ်မှုဆိုင်ရာဥပဒေ အခန်း (၆) မှာလည်း နိုင်ငံတော်က စစ်မက်ပြိုင်ဆိုင်ခြင်းကိစ္စတွေ၊ နောက်အခန်း(၇)မှာ ကြည်း၊ ရေ၊ လေ တပ်မတော်သားများ ပုန်ကန်ခြင်းကိစ္စတွေ၊ ပြစ်မှုဆိုင်ရာ၊ အခန်း(၈)မှာ ဥပဒေနှင့်ဆန့်ကျင်တဲ့ အစည်းအဝေးမှာပါဝင်ခြင်း၊ လက်နက်စွဲကိုင်ခြင်း၊ ရုန်းကန်ခြင်း ဆိုင်ရာကိစ္စတွေပြဋ္ဌာန်းထားပါတယ်။ နောက် ၁၉၇၅ ခုနှစ်မှာ နိုင်ငံတော်အား နှောင့်ယှက်ဖျက်ဆီးလို သူများ ဘေးအန္တရာယ်မှ ကာကွယ်စောင့်ရှောက်တဲ့ဥပဒေနှင့် နိုင်ငံတော်ရဲ့ အချုပ်အခြာအာဏာနဲ့ နိုင်ငံတော်လုံခြုံရေး၊ အများပြည်သူရဲ့ အေးချမ်းသာယာရေးကို ထိပါးရမယ့်အန္တရာယ်မှ ကာကွယ်စောင့်ရှောက်ရေးဆိုင်ရာတွေကို ပြဋ္ဌာန်းထားပါတယ်။ ဒါကြောင့်မို့လို့ ၁၉၅၀ ခုနှစ် အရေးပေါ် စီမံမှုအက်ဥပဒေမှာဖော်ပြထားတဲ့ ပြစ်မှုဆိုင်ရာဥပဒေတွေကတော့ ဘေးအန္တရာယ်ကာကွယ် စောင့်ရှောက်တဲ့သဘာဝနှင့် ကွဲပြားခြားနားကြောင်း ဒီဥပဒေရဲ့ရည်ရွယ်ချက်ကို သိရှိခြင်းအားဖြင့် တွေ့ရှိရမှာဖြစ်ပါတယ်။ လွှတ်တော်ကိုယ်စားလှယ်ကြီးရဲ့ တင်ပြချက်ပေါ်မူတည်ပြီးတော့ ဒီလွှတ်တော် အနေနဲ့ လက်ခံဆွေးနွေးသင့်ကြောင်း ကျွန်တော့်အနေနဲ့ တင်ပြလိုပါတယ်။ လက်ခံဆွေးနွေးဖို့ ထောက်ခံ ပါတယ်။ (ဩဘာသံများ)</speech>
<speech type="speaker">ဒါကြောင့် ဦးသိန်းညွန့်အနေနဲ့ ဘာများထပ်မံပြောဆိုလိုပါသလဲ</speech>
<speech><mp id="381">ဦးသိန်းညွန့်(သင်္ဃန်းကျွန်းမဲဆန္ဒနယ်)</mp>ပြည်ထဲရေးဝန်ကြီးဌာနက ဒုတိယဝန်ကြီးက ဆွေးနွေးခွင့်ပေးတဲ့အတွက် ကျေးဇူးတင်ကြောင်း ပြောပါရစေ။ နောက်ဒုတိယတစ်ချက်က ဒီဥပဒေကြီး တစ်ခုလုံးကို ဖျက်သိမ်းတာမဟုတ်ပါဘူး။ ဒီဥပဒေထဲက ပြဋ္ဌာန်းချက်လေးဖြစ်တဲ့ ပုဒ်မ ၅ မှာပါတဲ့ (င)နှင့်(ည)ကိုပဲ ဖျက်သိမ်းဖို့ ကျွန်တော်တင်ပါတယ်။ တင်တဲ့အခါမှာ အားလုံးက ဝိုင်းဆွေးနွေးလိုက် လို့ရှိရင် ဖျက်သိမ်းဖို့ လိုမလို အဖြေရလာပါမယ်။ ဒါကြောင့် ဆွေးနွေးခွင့်နှင့်ပတ်သက်ပြီး သဘော တူညီပေးတဲ့ ပြည်ထဲရေးဝန်ကြီးဌာနက ဒုတိယဝန်ကြီးကို ကျေးဇူးတင်ကြောင်း ထပ်မံပြောကြားပါရ စေ။ အားလုံးကျေးဇူးတင်ပါတယ်။(ဩဘာသံများ)</speech>
<speech type="speaker">လွှတ်တော်ကိုယ်စားလှယ်များခင်ဗျား။ ယခု ဦးသိန်းညွန့် တင်သွင်းတဲ့ အရေးပေါ်စီမံမှုဥပဒေ (အက်ဥပဒေအမှတ် ၁၇/၅၀) ကို ပြင်ဆင်သည့်ဥပဒေကို သက်ဆိုင်ရာ ပြည်ထောင်စုဝန်ကြီးဌာနက လက်ခံဆွေးနွေးရန် သဘောတူတဲ့အတွက် ဤအဆိုပြုဥပဒေကို ပြည်သူ့ လွှတ်တော် ဥပဒေကြမ်းကော်မတီသို့ လွှဲအပ်မည်ဖြစ်ကြောင်း ကြေညာပါတယ်။ (ဩဘာသံများ)</speech>
</bill>
<bill>
<title>ဦးသိန်းညွန့်၊ သင်္ဃန်းကျွန်းမဲဆန္ဒနယ်၏ မတရားအသင်းများအက်ဥပဒေ (၁၉၀၈ ခုနှစ်၊ | အိန္ဒိယအက်ဥပဒေ-၁၄) ကို ရုပ်သိမ်းသည့်ဥပဒေကို လက်ခံဆွေးနွေးရန်အဆိုတင်သွင်းခြင်းနှင့် ကိုယ်စားလှယ်တစ်ဦးက ထောက်ခံခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ သင်္ဃန်းကျွန်းမဲဆန္ဒနယ်မှ ပြည်သူ့ လွှတ်တော်ကိုယ်စားလှယ် ဦးသိန်းညွန့်က ဥပဒေကြမ်းတစ်ခု ပေးပို့ထားပါတယ်။ ပြည်သူ့လွှတ်တော် ဆိုင်ရာနည်းဥပဒေ ၁၅၁ နည်းဥပဒေခွဲ (ခ) အရ မတရားအသင်းများအက်ဥပဒေ (၁၉၀၈ ခုနှစ် အိန္ဒိယအက်ဥပဒေ-၁၄) ကို ရုပ်သိမ်းသည့်ဥပဒေကို ပြည်သူ့လွှတ်တော်က လက်ခံဆွေးနွေးရန် အဆို တင်သွင်းဖို့ ဦးသိန်းညွန့်အားဖိတ်ခေါ်ပါတယ်</speech>
<speech><mp id="381">ဦးသိန်းညွန့် (သင်္ဃန်းကျွန်းမဲဆန္ဒနယ်)</mp>လေးစားရပါသော ပြည်သူ့လွှတ်တော်ဥက္ကဋ္ဌကြီး နှင့် ပြည်သူ့လွှတ်တော်ကိုယ်စားလှယ်များခင်ဗျား။ မတရားအသင်းများအက်ဥပဒေ (၁၉၀၈ ခုနှစ် အိန္ဒိယအက်ဥပဒေ-၁၄) ကို ရုပ်သိမ်းသည့်ဥပဒေ ကျွန်တော်တင်သွင်းရခြင်းရဲ့ ရည်ရွယ်ချက်ကတော့ ဒီဥပဒေဟာ ကိုလိုနီခေတ် ၁၉၀၈ ခုနှစ်ကပြဋ္ဌာန်းခဲ့တဲ့ဥပဒေဖြစ်ပါတယ်။ ကျွန်တော်တို့ရဲ့ အမျိုးသား လွတ်မြောက်ရေးမှာပေါ်ထွက်လာတဲ့အသင်းအဖွဲ့တွေ အစည်းအရုံးတွေကို နှိမ်နှင်းဖို့ ရည်ရွယ်ချက်နဲ့ ပြုလုပ်ခဲ့တဲ့ ဥပဒေလည်းဖြစ်ပါတယ်။ ဒီအပြင် ဒီဥပဒေဟာ ကျွန်တော်တို့ ဥပဒေတွေထဲမှာ လွှတ်တော် ကပြဋ္ဌာန်းခဲ့တဲ့ ဥပဒေမဟုတ်ပါဘူး။ တစ်နည်းအားဖြင့်ပြောရင် ပြည်သူ့ဆန္ဒနဲ့ ပြဋ္ဌာန်းခဲ့တဲ့ ဥပဒေ မဟုတ်ဘဲနဲ့ ကျွန်တော်တို့နိုင်ငံကို ကိုလိုနီကျွန်ပြု တဲ့ ကိုလိုနီဗြိတိသျှအစိုးရက ပြဋ္ဌာန်းခဲ့တဲ့ ဥပဒေ ဖြစ်ပါတယ်။ ဒီဥပဒေနှင့်ပတ်သက်ပြီးတော့ ကျွန်တော်တို့ နှစ်ပေါင်းများစွာ ကျင့်သုံးခဲ့ပြီးပါပြီ။ အဲဒီတော့ ဒီဥပဒေကို တင်သွင်းတဲ့ရည်ရွယ်ချက်ကတော့ ကျွန်တော်တို့ အခု ငြိမ်းချမ်းရေးအတွက် ကြိုးပမ်းနေတဲ့ကာလမှာ ငြိမ်းချမ်းရေးအတွက် အထောက်အကူဖြစ��ဖို့အတွက် ဒီဥပဒေကို ဖျက်သိမ်း သင့်ပါတယ်။ ကျွန်တော် အခု ဇူလိုင် ၆ ရက်နေ့ Myanmar Post Globdမှာ ကချင်ပြည်နယ်နဲ့ ပတ်သက်တဲ့ ပုဒ်မ ၁ရ ပုဒ်မခွဲငယ်(၁)ကို ပယ်ဖျက်လိုက်တယ်ဆိုတဲ့ကိစ္စ ပြည်ထောင်စုဝန်ကြီး ဦးအောင်မင်းနဲ့ ပတ်သက်ပြီး ပြောကြားချက်၊ ရေးသားချက်သတင်းတွေကို ကျွန်တော်ဖတ်ရပါတယ်။ အခု ငြိမ်းချမ်းရေးဆွေးနွေးတဲ့အခါမှာ ဒီဥပဒေရှိနေတဲ့အတွက် အဟန့်အတားဖြစ်နေပါတယ်။ ကချင်ပြည်နယ်မှာ ငြိမ်းချမ်းရေးအတွက် အဖွဲ့ပေါင်း ၅၂ ဖွဲ့ရှိတယ်။ အဲဒီတော့ ငြိမ်းချမ်းရေး ဆွေးနွေးဖို့ခေါ်တဲ့အခါမှာ ၄ ယောက်ပဲလာတယ်။ ဒါ ဘာကြောင့်လာလဲမေးတဲ့အခါကျတော့ ကျန်တဲ့လူတွေက ပုဒ်မ ၁ရ ပုဒ်မခွဲငယ်(၁)ကို ကြောက်လို့ မလာဘူးလို့ပြောပါတယ်။ ပြောတဲ့အခါမှာ ငြိမ်းချမ်းရေးအဖွဲ့ တာဝန်ရှိတဲ့ ပြည်ထောင်စုဝန်ကြီး ဦးအောင်မင်းက လာသာလာပါ။ ငြိမ်းချမ်းရေး အတွက် လိုတဲ့လူတွေကို ဒီပုဒ်မနဲ့ အရေးမယူအောင် ပုဂ္ဂိုလ်ရေးအရ သူကူညီမယ်။ ဒါပေမယ့် သူလည်း ပယ်ဖျက်ခြင်းမပြုနိုင်ဘူးဆိုတဲ့ သတင်းဂျာနယ်တွေထဲမှာ အတိအလင်း ရေးသားဖော်ပြ လာပါတယ်။ တကယ်တော့ ကျွန်တော်တို့ ဒီဟာနဲ့ပတ်သက်ပြီးတော့ ပြန်လည်လေ့လာကြည့်ရင် ကျွန်တော်တို့ အခုဆိုရင် ဒီဘက်ပိုင်းမှာ အသင်းအဖွဲ့နဲ့ပတ်သက်တဲ့ ဖွဲ့စည်းခြင်းဆိုင်ရာ ဥပဒေရှိနေ ပါတယ်။ အဲဒီတော့ အဖွဲ့အစည်းတစ်ခုဟာ မှတ်ပုံတင်သလား။ တင်ရင်တရားဝင်တယ်။ မှတ်ပုံမတင် ဘူးလား။ အသင်းအဖွဲ့ဆိုင်ရာဥပဒေနှင့် မညီဘူးလား။ ဒါဆိုရင် တရားမဝင်ဘူး။ ဆိုလိုတာက ဒီတရားမဝင်အသင်းအဖွဲ့တွေကို ကျွန်တော်တို့ အရေးယူလို့ရတဲ့ ဥပဒေတွေ ပေါ်ပေါက်လာပြီ ဖြစ်ပါတယ်။ အဲဒီအချိန်မှာ ဒီဥပဒေကို ဆက်သုံးခြင်းအားဖြင့် ကျွန်တော်တို့ သင့်မြတ်မှုရှိပါတော့ မလား။ ဒီဥပဒေနဲ့ပတ်သက်ပြီး နောက်ကြောင်းတွေကို ပြန်ကြည့်လိုက်တဲ့အခါမှာလည်း ဒီဥပဒေနှင့် ပတ်သက်ပြီးတော့ ဖွင့်ဆိုထားချက်များက အသင်းအဖွဲ့ဆိုင်ရာဥပဒေနှင့် နှိုင်းယှဉ်ကြည့်ရင် အသင်းအဖွဲ့ဆိုင်ရာဥပဒေက အင်မတန်မှ တိတိကျကျပြဌာန်းပေးထားပါတယ်။ ဒီမတရားအသင်း ဥပဒေ ပုဒ်မ ၁၅ (၂) ပုဒ်မခွဲ(ခ)ကို ကြည့်ရင် ဟိုတုန်းကတော့ တော်လှန်ရေးကောင်စီဥက္ကဋ္ဌပေါ့။ အခု နိုင်ငံတော်သမ္မတက တရားမဝင်ကြေညာခံထားရတဲ့ အဖွဲ့အစည်းတစ်ခုဟာ မတရားအသင်းဆိုပြီးတော့ သတ်မှတ်လို့ရပါတယ်။ ဒီအတိုင်းပဲ အဲဒီပုဒ်မအရ အစည်းအရုံးတစ်ခု၊ အဖွဲ့တစ်ခုကိုလည်း မတရားအသင်းအဖြစ် ကြေညာပိုင်ခွင့်ရှိပါတယ်။ အဲဒီလိုပဲ အဲဒီအသင်းကို ငွေတို့၊ ရိက္ခာတို့ ထောက်ပံ့တဲ့သူ၊ ရယူတဲ့သူ၊ တောင်းဆိုတဲ့သူတွေကို အနည်းဆုံးထောင်ဒဏ် ၂ နှစ်မှ အများဆုံး ထောင်ဒဏ် ၃ နှစ်၊ ထောင်ဒဏ်၊ ငွေဒဏ် နှစ်ရပ်စလုံး ပုဒ်မ ၁၇(၁)မှာ ပေးခဲ့ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ အဲဒီလိုပဲ ပုဒ်မ ၁၃ မှာ ကူညီတဲ့ လူတွေကို ဆွေမျိုးသားချင်းဖြစ်လို့ ထမင်းထုပ်သွားပို့တာ ဒါပြည်တွင်းစစ်ရှိတဲ့ကာလမှာ ဟိုဘက်ဒီ ဘက်မှာ နှစ်ဘက်စလုံးမှာ ကိုယ့်တိုင်းရင်းသားအမျိုးတွေကြီးပါပဲ။ ကျွန်တော် ၁၉၆၃ ခုနှစ် မော်လမြိုင် အကျဉ်းထောင်ထဲမှာ ထိန်းသိမ်းခံရတဲ့အချိန်မှာ ကျွန်တော်တို့ ထိန်းသိမ်းခံအကျဉ်းသားတွေအတွက် ဝေယျာဝစ္စလုပ်ပေးတဲ့ ကရင်အမျိုးသားတွေဆိုရင် အားလုံးက ဘာနဲ့ထိသလဲဆိုတော့ ပုဒ်မ ၁ရ ပုဒ်မခွဲငယ်(၃)နဲ့ အကုန်လုံးအရေးယူခံရတာ။ ဘာကြောင့်လဲဆိုတော့ ထမင်းထုပ်သွားပို့မိတာ၊ ရေ သွားပေးမိတာ၊ ဆွေမျိုးဖြစ်လို့ သွားတွေ့မိခဲ့တာ အဲဒီပေါ်မှာမူတည်ပြီးတော့ သာမန်ပြည်သူပြည်သား တွေဟာ ဒီမတရားအသင်းများဥပဒေကြောင့် အပြစ်ပေးအရေးယူခံခဲ့ရတာတွေဟာ ဟိုတုန်းကကော၊ အခုကော ကချင်ပြည်နယ်သတင်းတွေအရ အများကြီးကျွန်တော်တို့ကြားနေခဲ့ရပါတယ်။ မြင်နေခဲ့ရ ပါတယ်။ အဲဒီတော့ ဒီမှာ ပုဒ်မ ၁ရ ပုဒ်မခွဲငယ် (၂) အရ ထောင်ဒဏ် ၃ နှစ် သို့မဟုတ် ၅ နှစ် အထက် မပိုတဲ့ ပြစ်ဒဏ်ချမှတ်ခံရတဲ့လူတွေဟာ ဘယ်သူတွေလဲဆိုတော့ ဥပဒေအကြောင်း တစ်လုံးတစ်ပါဒမှ မသိတဲ့ တောသူတောင်သားတွေ အများဆုံးခံနေရတဲ့ဟာပါ။ အဲဒီတော့ ကျွန်တော်တို့က ဒီအချိန်မှာ ပြန်စဉ်းစားသင့်ပါတယ်။ နောက် ဒီဥပဒေဟာ နိုင်ငံရေးအရ မတရားအသင်းအဖြစ် ကြေညာတဲ့ အဖွဲ့တွေဖြစ်တာကြောင့် ဒီဥပဒေနဲ့ပတ်သက်ပြီး အရေးယူဆောင်ရွက်တဲ့အခါမှာ နိုင်ငံရေးအရ အင်မတန်မှ ချင့်ချိန်ခဲ့တာတွေရှိပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ဗမာပြည် ကွန်မြူနစ်ပါတီတို့၊ အလံနီပါတီတို့ ၁၉၄၈ ခုနှစ်၊ မတ်လ ၂၈ ၀န်းကျင်မှာ တောခိုခဲ့ပါတယ်။ ဒါပေမယ့် ထိုစဉ်က ဖဆပလ အစိုးရက ပြန်လည်ပြီးတော့ ငြိမ်းချမ်းရေးရဖို့အတွက် အခုခေတ်စကားနဲ့ပြောရရင်တော့ အမျိုးသား ပြန်လည်သင့်မြတ်ရေးအတွက် ဒီဥပဒေကို ချက်ချင်းလက်ငင်းမသုံးပါဘူး။ ကျွန်တော်သိသမျှတော့ အထောက်အထားတွေအရဆိုရင် ၁၉၅၃ ခုနှစ်မှ ဒီပါတီကို တရားမဝင်အသင်း ကြေညာခဲ့ရပါတယ်။ အဲဒီလိုပဲ အခုဒီဘက်ကာလမှာလည်း ငြိမ်းချမ်းရေးရလာတဲ့အခါကျတော့ သို့မဟုတ် နားလည်မှု ရလာတဲ့အခါကျတော့ မတရားအသင်းအဖြစ်က ပြန်လည်ပယ်ဖျက်တဲ့ ပြည်ထဲရေးဝန်ကြီးဌာနရဲ့ ၁၄-၅-၁၉၉၁ ရက်စွဲပါအမိန့်ကြော်ငြာစာအမှတ် (၂/၉၁) အရ မတရားအသင်းပယ်ဖျက်တဲ့ ပုဂ္ဂိုလ် အသင်းတွေဟာ မြန်မာနိုင်ငံလူမျိုးစု ဒီမိုကရေစီမဟာမိတ်တပ်ပေါင်းစု ခွဲထွက် ကိုးကန့် ဖုန်ကျားရှင် အဖွဲ့၊ မြန်မာပြည်အမျိုးသားသွေးစည်းညီညွတ်ရေးပါတီ ခွဲထွက် ဝ ဦးကျောက်ညီလှိုင်အဖွဲ့၊ ဒီအဖွဲ့က ကိုယ်စားလှယ်တွေ၊ ပတ်သက်သူတွေဆိုရင် ယနေ့ ပြည်သူ့လွှတ်တော်၊ အမျိုးသားလွှတ်တော် ကိုယ်စားလှယ်အဖြစ် တိုင်းပြည်တာဝန်တွေတောင် ထမ်းနေကြရပါပြီ။ အဲဒီလိုပဲ အမျိုးသား ဒီမိုကရေစီ မဟာမိတ်အဖွဲ့၊ ရှမ်းပြည်နယ်အရှေ့ပိုင်းစစ်ရေးနှင့် ဒေသန္တရအုပ်ချုပ်ရေးကော်မတီ ခွဲထွက် ဦးစိုင်းလင်းအဖွဲ့၊ ရှမ်းပြည်နယ်တပ်မတော် ဦးဆေးထင်အဖွဲ့၊ ဒီမိုကရက်တစ်တပ်မတော်ကချင် ဦးစခုံတိန့်ယိန်းအဖွဲ့၊ ဦးစခုံတိန့်ယိန်းဆိုရင် ဒီနေ့ အမျိုးသားလွှတ်တော်ကိုယ်စားလှယ်အဖြစ် ပြည်ထောင်စုရဲ့ တာဝန်ကိုယူနေပါပြီ။ ကချင်အမျိုးသားတိုးတက်ရေးနှင့် လုံခြုံရေးတပ်မတော် KIA တပ်မ-၄ ဦးပဉ္ဇနော်အဖွဲ့၊ ပအိုဝ်းအမျိုးသားအဖွဲ့၊ ဦးအောင်ခမ်းထီအဖွဲ့ ဆိုရင်လည်း ဒီနေ့ ပြည်သူ့ လွှတ်တော်၊ အမျိုးသားလွှတ်တော်၊ ပြည်နယ်လွှတ်တော်တွေမှာ တာဝန်ယူနေကြပါပြီ။ ပလောင် လွတ်မြောက်ရေးပါတီ ဦးအိုက်မုန်းအဖွဲ့၊ ဦးအိုက်မုန်းဆိုရင် ကျွန်တော်တို့ ပြည်သူ့လွှတ်တော်ကိုယ်စားလှယ်အဖြစ် အခု လွှတ်တော်တောင် တက်ရောက်နေပါပြီ။ ဒါကြောင့် နိုင်ငံရေးအရ ကျွန်တော်တို့အပေါ်မှာမူတည်ပြီးတော့ တရားတယ်၊ မတရားတယ်။ တရားဝင်ခြင်း၊ တရားမဝင်ခြင်း ဆုံးဖြတ်ရတဲ့ ဥပဒေမျိုးကိုတော့ အခုလို ပြည်တွင်းငြိမ်းချမ်းရေးအတွက် ဆောင်ရွက်နေတဲ့အခါမှာ ဒီဥပဒေကို ပယ်ဖျက်လိုက်မယ်ဆိုရင် ပြည်တွင်းငြိမ်းချမ်းရေးဆွေးနွေးပွဲကိုလာတဲ့ တိုင်းရင်းသားအဖွဲ့ အစည်းတွေရဲ့ ယုံကြည်မှုကို ပိုမိုထိထိရောက်ရောက် ရလာပါလိမ့်မယ်။ ပြည်တွင်းငြိမ်းချမ်းရေးကို ဖော်ဆောင်တဲ့နေရာမှာ အထောက်အကူပြုနိုင်ပါလိမ့်မယ်။ အဲဒီအပြင် ကျွန်တော်တို့ ဒီစီရင်ထုံးတွေမှာ ကိုဖော်ပြထားတဲ့ အဲဒီကို သွားပြီးတော့ ဈေးရောင်းတဲ့လူတွေ၊ အသက်မွေးတဲ့လူတွေ၊ ထမင်းထုပ် ပို့တဲ့ လူတွေကို ထောင်ထဲပို့တဲ့ဖြစ်ရပ်မျိုးတွေကိုလည်း ကျွန်တော်တို့ နိဂုံးချုပ်နိုင်ပါမယ်။ အဓိကကတော့ ဒီဥပဒေသည် ပြည်သူ့လွှတ်တော် ပြည်သူ့ဆန္ဒနဲ့ရေးဆွဲခဲ့တဲ့ဥပဒေမဟုတ်ဘူး။ ကိုလိုနီနယ်ချဲ့သမား တွေက အမျိုးသားလွတ်မြောက်ရေးအသိုက်အဝန်းကို ဖြိုခွင်းဖို့ ရေးဆွဲခဲ့တဲ့ဥပဒေဖြစ်တယ်။ ဒီနေ့ ဖော်ဆောင်နေတဲ့ ငြိမ်းချမ်းရေးကို အထောက်အကူမပြု ဘူး။ ဒီဥပဒေနဲ့အလားတူ ကျွန်တော်တို့ အရေးယူနိုင်တဲ့ အသင်းအဖွဲ့များဆိုင်ရာ ဥပဒေစသည်တို့ ရှိနေတဲ့အပြင် ရာဇသတ်ကြီးမှာလည်း ဒီလို ကိစ္စမျိုးတွေကို အရေးယူနိုင်တဲ့ ပြဋ္ဌာန်းချက်များရှိပြီ ဖြစ်ပါတယ်။ ဒါကြောင့် ပြည်သူ့လွှတ်တော် ဥက္ကဋ္ဌကြီးမှတစ်ဆင့် ပြည်သူ့လွှတ်တော်ကိုယ်စားလှယ်များကို ကျွန်တော်တင်ပြလိုတာကတော့ဟောင်းပေမယ့် မကောင်းတော့တဲ့ဥပဒေကို ငြိမ်းချမ်းရေးအတွက် ရုပ်သိမ်းပေးဖို့ ကျွန်တော် အဆို တင်သွင်းရခြင်းဖြစ်ပါတယ်။ အားလုံးကို ကျေးဇူးတင်ပါတယ်။(ဩဘာသံများ)</speech>
<speech type="speaker">ဦးသိန်းညွန့် တင်သွင်းသွားတဲ့အဆိုကို ထောက်ခံမယ့် လွှတ်တော်ကိုယ်စားလှယ် အားဖိတ်ခေါ်ပါတယ်</speech>
<speech><mp id="419">ဦးဝင်းဆွေ(ညောင်ရွှေမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များခင်ဗျား။ ကျွန်တော်ကတော့ ရှမ်းပြည်နယ်တောင်ပိုင်း၊ အင်းလေး ဒေသ၊ ညောင်ရွှေမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးဝင်းဆွေဖြစ်ပါတယ်။ ရန်ကုန်တိုင်း ဒေသကြီး၊ သင်္ဃန်းကျွန်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးသိန်းညွန့်တင်သွင်းတဲ့ မတရားအသင်းများအက်ဥပဒေ (၁၉၀၈ ခုနှစ် အိန္ဒိယအက်ဥပဒေ-၁၄) ကို ရုပ်သိမ်းသည့်ဥပဒေနဲ့ ပတ်သက်သည့်အဆိုအား ထောက်ခံပါကြောင်းတင်ပြအပ်ပါတယ်ခင်ဗျား။</speech>
<title>ဦးသိန်းညွန့်၊ သင်္ဃန်းကျွန်းမဲဆန္ဒနယ်၏ မတရားအသင်းများအက်ဥပဒေ (၁၉၀၈ ခုနှစ် အိန္ဒိယအက်ဥပဒေ-၁၄) ကို ရုပ်သိမ်းသည့်ဥပဒေကို လက်ခံဆွေးနွေးရန်သင့်၊ မသင့်လွှတ်တော်၏အဆုံးအဖြတ်ရယူခြင်း</title>
<speech type="speaker">သက်ဆိုင်ရာ ပြည်ထောင်စုဝန်ကြီးဌာနရဲ့ သဘောထားသိလိုပါတယ်</speech>
<speech><agency id="89">ဗိုလ်မှူးချုပ်ကျော်ဇံမြင့်(ဒုတိယဝန်ကြီး၊ ပြည်ထဲရေးဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များခင်ဗျား။ သင်္ဃန်းကျွန်း မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးသိန်းညွန့်ရဲ့ မတရားအသင်းများအက်ဥပဒေ (၁၉၀၈ ခုနှစ် အိန္ဒိယအက်ဥပဒေ-၁၄) ကို ရုပ်သိမ်းတဲ့ဥပဒေကို လက်ခံဆွေးနွေးဖို့တင်သွင်းတာနဲ့ ပတ်သက်ပြီး ကျွန်တော်တို့ ပြန်ကြည့်မယ်ဆိုရင် ကျွန်တော်တို့နိုင်ငံမှာ အခုလက်ရှိအခြေအနေအရ လွတ်လပ်စွာအဖွဲ့အစည်းများကို ဖွဲ့စည်းခွင့်လည်း ပေးထားပြီးဖြစ်ပါတယ်။ ဒါပေမယ့် အချို့သော အဖွဲ့များသည် အခုလက်ရှိမှာ တရားဝင်ဖွဲ့စည်းခွင့်မတင်ပြဘဲနဲ့ တချို့အသင်းအဖွဲ့များဖွဲ့စည်းတာ တွေ၊ ဆောင်ရွက်တာတွေ တွေ့ရှိနေရပြီဖြစ်ပါတယ်။ ဒါကြောင့်မို့ ကိုလိုနီခေတ်က ထုတ်ပြန်ခဲ့တဲ့ဥပဒေ ဖြစ်ပေမယ့် အခုလက်ရှိအနေနဲ့ အချို့အချက်တွေမှာ ကိုက်ညီမှုရှိတဲ့အတွက် ဒီမတရားအသင်း အက်ဥပဒေကို ရုပ်သိမ်းတဲ့ဥပဒေကိုတော့ လက်ခံဆွေးနွေးရန်မသင့်ကြောင်း ကျွန်တော် ဆွေးနွေး တင်ပြလိုပါတယ်။ (ဩဘာသံများ)</speech>
<speech><mp id="431">ဒေါ်နန်းဝါနု(ကွန်ဟိန်းမဲဆန္ဒနယ်)</mp>လေးစားအပ်ပါသော ဥက္ကဋ္ဌကြီးရှင့်။ ဒီမတရား အသင်း အက်ဥပဒေဆိုတာ ကျွန်မတို့ နယ်မှာသုံးတာကတော့ ပုဒ်မ ၁ရ ပုဒ်မခွဲငယ်(၁)၊ ပုဒ်မ ၁ရ ပုဒ်မခွဲငယ်(၂) ဥပဒေလို့ခေါ်ပါတယ်။ များသောအားဖြင့် ပြည်သူလူထုတွေက သုံးနှုန်းတာကတော့ အမြင်ကပ်ပုဒ်မလို့ သုံးနှုန်းကြပါတယ်။ ကျွန်မ အခုပြောချင်တာကတော့ မတရားအသင်းအက်ဥပဒေ အများဆုံး ခံစားရတဲ့ဒေသက ရှမ်းပြည်နယ်၊ ကချင်ပြည်နယ်၊ ကရင်ပြည်နယ်နှင့် ကယားပြည်နယ်မှာ ဖြစ်ပါတယ်။ အဲဒီဒေသမှာ မတရားအသင်းအက်ဥပဒေနဲ့ အများဆုံးခံစားကြရပါတယ်။ နောက်ပြီး လို့ရှိရင် အခု ဒီငြိမ်းချမ်းရေး တည်ဆောက်နေဆဲကာလမှာ အသင်းအဖွဲ့များ၊ ငြိမ်းချမ်းရေးယူဆောင်မယ့်အဖွဲ့များက အစိုးရများနဲ့လည်း ဆက်သွယ်ရပါတယ်။ ဒီအက်ဥပဒေအရ ဆိုလို့ရှိရင် မတရားအသင်းဥပဒေဆိုတာက ငြိမ်းချမ်းရေးအဖွဲ့ နောက်ပြီးလို့ရှိရင် သူတို့အခေါ်ကတော့ တိုင်းရင်းသားပဋိပက္ခအဖွဲ့ သူတို့တွေနဲ့ ပတ်သက်ဆက်နွယ်နေတဲ့လူတွေမှန်သမျှ အကုန်လုံး အရေးယူလို့ရပါတယ်။ အကုန်လုံးအရေးယူတယ်၊ ယူလို့ရတယ်ဆိုတဲ့ သဘောတရားကတော့ ကျွန်မတို့ ဒီငြိမ်းချမ်းရေးကိုဖော်ဆောင်နိုင်တဲ့ ပြည်ထောင်စုအဆင့်ဝန်ကြီးတွေလည်းပါတယ်၊ တိုင်းရင်းသား ရေးရာကော်မတီတွေလည်းပါတယ်ဆိုတဲ့အနေအထားလည်း ရှိပါတယ်။ နောက်ပြီးလို့ရှိရင် ကျွန်မ တင်ပြချင်တာကတော့ အခုငြိမ်းချမ်းရေးအဖွဲ့တွေက စေ့စပ်ညှိနှိုင်းကြပါတယ်။ စေ့စပ်ညှိနှိုင်းပြီးတော့ မြို့နယ်တွေထဲမှာလည်း သူတို့က ဆက်ဆံရေးရုံးဆိုတာကို လာပြီးတော့ ဖွင့်ကြပါတယ်။ ဆက်ဆံရေး ရုံးတွေကို ဥပဒေထဲမှာ တရားဝင်လာပြီးဖွင့်လှစ်ပြီးတော့ အစိုးရနဲ့ ပူးပေါင်းဆက်သွယ်ဆောင်ရွက် နေကြပါတယ်။ အဲဒါကြောင့် နောက်ပြီးလို့ရှိရင် ကျွန်မတို့က အသင်းအဖွဲ့များ ဖွဲ့စည်းခြင်းဥပဒေ၊ အသင်းအဖွဲ့များ ဖွဲ့စည်းခြင်းဆိုင်ရာဥပဒေ ပုဒ်မ ၅ ပုဒ်မခွဲ(ခ)မှာ တရားဥပဒေစိုးမိုးရေး၊ နယ်မြေ အေးချမ်းသာယာရေးကိုဖြစ်စေ၊ လမ်းပန်းဆက်သွယ်ရေး လုံခြုံ ချောမွေ့စေရန်ဖြစ်စေ ထိခိုက်စေရန် အားထုတ်သော၊ လှုံ့ဆော်သော၊ တိုက်တွန်းသော၊ အားပေးကူညီမှုပြုလုပ်သော အသင်းအဖွဲ့ အဲဒီ အသင်းအဖွဲ့တွေကို ပုဒ်မ ၆ နဲ့ ပုဒ်မ ရ တို့အရ သူတို့ကို အပြစ်ပေးလို့ရပါတယ်။ အခု ဒီမတရား အသင်းအက်ဥပဒေအရ အများဆုံးခံစားနေရတာကတော့ သူပုန်အဖွဲ့အစည်းတွေ မဟုတ်ဘဲနဲ့ ရွာသူရွာသားတွေ ဖြစ်နေကြပါတယ်။ ရွာသူရွာသားတွေက များသောအားဖြင့် အစိုးရတွေလာတယ်။ စစ်တပ်တွေလာလို့ရှိရင်လည်း သူတို့မှာ သူတို့ဝတ္တရားအတိုင်း ကျွေးမွေးရတယ်။ ထောက်ပံ့ရပါတယ်။ နောက်ပြီးလို့ရှိရင် သူပုန်လာလို့ရှိရင်လည်း သူတို့မှာ မလူးသာ မလွန့်သာ၊ မလွှဲသာမရှောင်သာ ပြုလုပ်ပေးရတဲ့အနေအထားရှိပါတယ်။ နောက်ပြီး အသင်းအဖွဲ့များ ဥပဒေအရမှာလည်း ပြဋ္ဌာန်း ထားတယ်။ ပုဒ်မ ၆၊ ပုဒ်မ ရ အရလည်း ပြစ်မှုကို အရေးယူလို့ရတဲ့အနေအထားရှိပါတယ်။ ကျွန်မရဲ့ သဘောထားကတော့ ဒီဥပဒေကို ရုပ်သိမ်းရန်၊ မရုပ်သိမ်းရန် မဟုတ်ဘဲနဲ့ ကျယ်ကျယ်ပြန့်ပြန့် ဆွေးနွေးစေချင်ပါတယ်။ ဒီအက်ဥပဒေတစ်ခုကို အခြေပြုပြီးတော့ ဒီရွာသူရွာသားတွေကိုရော ဘယ်လို ကာကွယ်မှုပေးမလဲ။ ကျွန်မတို့ နိုင်ငံသားတွေကိုရော ဘယ်လိုကာကွယ်မှုပေးမလဲဆိုတာကို ရုပ်သိမ်းရန်၊ မရုပ်သိမ်းရန်ဆိုတာကို အဓိက အရင်ဆုံးမစဉ်းစားဘဲနဲ့ ကျွန်မတို့ ဘယ်လိုမျိုးပြင်ဆင် သင့်တယ်။ ဘယ်လိုမျိုးဆွေးနွေးသင့်တယ်ဆိုတဲ့ဟာကို အရင်ဆုံး တောင်းဆိုပါတယ်။ (ဩဘာသံများ)</speech>
<speech type="speaker">ဦးသိန်းညွန့် ဆွေးနွေးဖို့ ဖြစ်ပါတယ်</speech>
<speech><mp id="381">ဦးသိန်းညွန့်(သင်္ဃန်းကျွန်းမဲဆန္ဒနယ်)</mp>ကျွန်တော်ကတော့ စောစောက ဥက္ကဋ္ဌကြီးမှ တစ်ဆင့် ပြည်သူ့လွှတ်တော်ကို တင်ပြတဲ့အတိုင်းပါပဲ။ ကျွန်တော်တို့ တိုင်းပြည်ရဲ့ ငြိမ်းချမ်းရေး ဖော်ဆောင်မှုမှာ အထောက်အကူပြုဖို့။ နောက် ခုန ကွန်ဟိန်းမဲဆန္ဒနယ်က ဒေါ်နန်းဝါနု တင်ပြ သွားသလို ပြည်နယ်တွေမှာရှိတဲ့ တကယ်ဘာမှနားမလည်တဲ့ တောသူတောင်သား၊ ဆင်းရဲသားတွေ အတွက် ဒီဥပဒေဟာ တော်တော်ကို ထောင်ထဲပို့ခဲ့တဲ့ ဥပဒေပါ။ ဒါကြောင့် ခုနက ဒီအဆိုကို ကျွန်တော်ရဲ့ ဥပဒေကြမ်းကို ပြည်သူ့လွှတ်တော်မှာ ဆွေးနွေးခြင်းအားဖြင့် ကျွန်တော်တို့ နိုင်ငံရဲ့ အပြောင်းအလဲကို အထောက်အကူပြုနိုင်မယ်လို့ ယူဆပါတယ်။ ဒါကြောင့် ဆွေးနွေးဖို့အတွက် ကျွန်တော် သဘောထားတင်ပြပါတယ်။ ပြည်ထဲရေးဝန်ကြီးဌာန ဒုတိယဝန်ကြီးရဲ့ ပြန်လည်ရုပ်သိမ်း ပေးရေးအဆိုကို လက်မခံနိုင်ပါဘူး။ လွှတ်တော်ရဲ့ အဆုံးအဖြတ်ကို နာခံပါ့မယ်။ (ဩဘာသံများ)</speech>
<speech type="speaker">ဦးသိန်းညွန့်တင်သွင်းတဲ့ အဆိုက မတရားအသင်းများ အက်ဥပဒေ (၁၉၀၈ ခုနှစ် အိန္ဒိယအက်ဥပဒေ ၁၄)ကို ရုပ်သိမ်းသင့်သည့်ဥပဒေကို လက်ခံဆွေးနွေးရန် အဆို တင်သွင်းထားတာဖြစ်ပါတယ်။ ဒီအပေါ်ကို သက်ဆိုင်ရာပြည်ထောင်စုဝန်ကြီးဌာနက ရုပ်သိမ်းပေး ဖို့ဆိုတာမဖြစ်နိုင်ပါဘူး။ ဒီလို အဓိပ္ပာယ်သက်ရောက်ပါတယ်။ တစ်ခါ လွှတ်တော်ကိုယ်စားလှယ် တစ်ဦးက ဒီဥပဒေကို ရုပ်သိမ်းပေးဖို့ဆိုတာထက် ဒီဥပဒေကို ကျယ်ကျယ်ပြန့်ပြန့်ဆွေးနွေးပြီး ရုပ်သိမ်း ပေးသင့်သလား၊ ပြင်ဆင်သင့်သလား။ အချို့အပိုဒ်တွေ ပယ်ဖျက်သင့်သလားဆိုတဲ့ အဓိပ္ပာယ်သက် ရောက်ပါတယ်။ ဒီနေရာမှာ မိမိလွှတ်တော်ဥက္ကဋ္ဌအနေနဲ့ အခြေအနေအရပ်ရပ်ကို ပြန်လည်သုံးသပ်တဲ့ အခါမှာ ဒီဥပဒေရှိဖို့ကို လိုကောင်းလိုလိမ့်မယ်။ သို့ရာတွင် ဥပဒေတစ်ရပ်လုံးမှာ ပါတဲ့အပိုဒ်တွေက ရှိဖို့ လိုချင်မှလိုပါ့မယ်။ ဒါကြောင့်မို့လို့ ဥပဒေကို ပြန်လည်ရုပ်သိမ်းပေးရေးအဆိုနဲ့ပတ်သက်ပြီးတော့ မဲခွဲဆုံးဖြတ်ရမယ် ဆိုလို့ရှိရင်လည်း ဒါနဲ့ပတ်သက်လို့ ရုပ်သိမ်းပါဆိုတဲ့ဟာမျိုး ဖြစ်သွားနိုင်တယ်။ ရုပ်သိမ်းပါဆိုတာ လက်ခံဆွေးနွေးဖို့ မသင့်ဘူးဆိုတာဖြစ်နိုင်တယ်။ အရေးကြီးတာက ဒီဥပဒေမှာ ပြဋ္ဌာန်းထားတဲ့အချက်တွေက တကယ်နိုင်ငံနဲ့ နိုင်ငံသားအကျိုးစီးပွားအတွက် ကာကွယ်မှုရှိ၊ မရှိ။ ဖြစ်ထွန်းမှု ရှိ၊ မရှိ။ ဒါကို အဓိကထားပြီးတော့ စဉ်းစားရမယ့်အနေအထားဖြစ်ပါတယ်။ ဒါကြောင့်မို့လို့ ဒီနေရာမှာ လွှတ်တော်ရဲ့ သဘောဆန္ဒကတော့ ရုပ်သိမ်းပေးရေးကို မေးလိုက်မယ်ဆိုလို့ရှိရင် ကျွန်တော်တို့ ရည်ရွယ်ချက်နဲ့ လွဲသွားနိုင်ပါတယ်။ ဒါကြောင့်မို့လို့ ဒီဦးသိန်းညွန့်တင်ထားတဲ့အဆိုကို ပြန်လည်စဉ်းစားပေးတဲ့အခါမှာ ဒီဥပဒေအဖို့ ရုပ်သိမ်းရန် သင့်၊ မသင့်။ ပြင်ဆင်ရန် သင့်၊ မသင့်။ လွှတ်တော်က လက်ခံဆွေးနွေးပေးဖို့ အဆို ဆိုလို့ရှိရင်တော့ ပိုပြီးတော့ ဆီလျော်မယ်။ ပိုပြီးတော့ သဘာဝကျမယ်လို့ ကျွန်တော်ထင်ပါတယ်။ ဒါကြောင့်မို့လို့ ဦးသိန်းညွန့်ရဲ့ သဘောထား ထပ်မံသိလို ပါတယ်</speech>
<speech><mp id="381">ဦးသိန်းညွန့်(သင်္ဃန်းကျွန်းမဲဆန္ဒနယ်)</mp>လေးစားအပ်သော ပြည်သူ့လွှတ်တော် ဥက္ကဋ္ဌကြီးခင်ဗျား။ ဥက္ကဋ္ဌကြီးပြောတဲ့ဟာ အင်မတန်သင့်မြတ်တဲ့အတွက် ဆွေးနွေးဖို့ အချက်ရရင်ပင် ကျွန်တော်တို့ ဒီဥပဒေကို ရုပ်သင့်၊ မရုပ်သင့်။ ပြင်ဆင်သင့်၊ မပြင်ဆင်သင့်။ နိုင်ငံနဲ့ နိုင်ငံသားများ အကျိုးအတွက်ကို ဖော်ဆောင်နိုင်မှာ ဖြစ်တဲ့အတွက် ပြည်သူ့လွှတ်တော်ဥက္ကဋ္ဌကြီးရဲ့ သဘောထားကို ကျွန်တော်လုံးဝသဘောတူပါတယ်။ (ဩဘာသံများ)</speech>
<speech type="speaker">ဒီဥပဒေဟာ တော်တော် ကျွန်တော်တို့ နိုင်ငံအတွက် ကောင်းသော အကျိုး သက်ရောက်မှုတွေရော၊ မကောင်းသော အကျိုးသက်ရောက်မှုတွေလည်း ရှိခဲ့တာအမှန်ပါပဲ။ ဒါကြောင့်လည်း ဒီအဆိုစပြီးတင်ထဲကိုက မတရားအသင်းများအက်ဥပဒေ၊ ၁၉၅၀ ပြည့်နှစ် အရေးပေါ် စီမံမှုဥပဒေကို ကျွန်တော်ရှာဖွေပြီးတော့ ကျွန်တော်လည်း အကြမ်းဖျင်းတော့ လေ့လာထားခဲ့ပါတယ်။ လေ့လာထားတဲ့အခါမှာ ခုနက အဖြေကတော့ ဥပဒေတစ်ရပ်လုံးကို ရုပ်သိမ်းမယ်ဆိုတဲ့အစား ဥပဒေကို ပြန်လည်သုံးသပ်ပြီးတော့ ပြင်ဆင်ရန် အပိုဒ်များရှိရင် ပြင်ဆင်ဖို့၊ ပယ်ဖျက်ရန်ရှိရင် ပယ်ဖျက်ဖို့ ဆိုတာပိုပြီး သဘာဝကျမှာဖြစ်တဲ့အတွက် ထပ်ပြီးတော့ အဆိုရှင်ကို ပြန်လည်မေးမြန်းခြင်းဖြစ်ပါတယ်။ ဒါကြောင့်မို့လို့ အခုတော့ သက်ဆိုင်ရာအဆိုရှင်ကလည်း သူ့ရဲ့အဆိုကို ပြန်ပြင်တဲ့ သဘောဖြစ်ပါတယ်။ ဘာလဲဆိုရင် ရုပ်သိမ်းပေမယ့်အစား ဒီဥပဒေကို လွှတ်တော်က ဆွေးနွေးပြီးတော့ ပြင်ဆင်ရန်၊ ပယ်ဖျက်ရန်ကိုသာ ဆွေးနွေးဖို့၊ လက်ခံဖို့ ဆိုတဲ့သဘောဖြစ်တဲ့အတွက် ဒီအပေါ်မူတည်ပြီးတော့ ကျွန်တော် လွှတ်တော်ကို တင်ပြပါမယ်</speech>
<speech type="speaker">လွှတ်တော်ကိုယ်စားလှယ်များခင်ဗျား။ သင်္ဃန်းကျွန်းမဲဆန္ဒနယ်မှ ဦးသိန်းညွန့် တင်သွင်းတဲ့အဆိုကို ပြောင်းလဲပြီး မတရားအသင်းများအက်ဥပဒေ (၁၉၀၈ ခုနှစ် အိန္ဒိယ အက်ဥပဒေ-၁၄) ကို လွှတ်တော်က ပြင်ဆင်ရန်၊ ပယ်ဖျက်ရန်အတွက် လက်ခံဆွေးနွေးဖို့ လွှတ်တော်က သဘောတူပါသလားခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူ ရှိပါသလားခင်ဗျား။</speech>
<speech type="speaker">လွှတ်တော်ကသဘောတူတဲ့အတွက် ဦးသိန်းညွန့်တင်သွင်းတဲ့ မတရားအသင်းများ အက်ဥပဒေ (၁၉၀၈ ခုနှစ် အိန္ဒိယအက်ဥပဒေ-၁၄) ကို လွှတ်တော်က လက်ခံဆွေးနွေးရန် အတည်ဖြစ်ကြောင်း ကြေညာပါတယ်။ (ဩဘာသံများ)</speech>
</bill>
<bill>
<title>နိုင်ငံခြားရင်းနှီးမြှုပ်နှံမှုဥပဒေကြမ်းနှင့်စပ်လျဉ်း၍ ဆွေးနွေးလိုသည့် လွှတ်တော်ကိုယ်စားလှယ် များရှိလျှင် အမည်စာရင်းတင်သွင်းနိုင်ကြောင်း ဥက္ကဋ္ဌက ကြေညာခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ နိုင်ငံခြားရင်းနှီးမြှုပ်နှံမှုဥပဒေကြမ်း အပေါ်ဆွေးနွေးရန်အတွက် ၂၄-၇-၂၀၁၂ ရက်နေ့တွင် ဆွေးနွေးလိုသည့် အပိုဒ်၊ အပိုဒ်ခွဲအလိုက် ပေးပို့ရန်ဖြစ်ပါကြောင်း ကြေညာခဲ့ပါတယ်။ သို့ရာတွင် ထိုသို့ပြင်ဆင်အဆိုပြု ရာ၌ ပိုမိုပြည့်စုံ အဆင်ပြေစေရန်အတွက် ၁၈-၇-၂၀၁၂ ရက်နေ့ နံနက်ပိုင်းတွင် ဆွေးနွေးရန်ရှိပါသဖြင့် ဆွေးနွေးလိုသူများ ဒီနေ့ ၁၂၃၀ နာရီမတိုင်မီ ပြည်သူ့လွှတ်တော် ဒုတိယညွှန်ကြားရေးမှူးချုပ်ထံ အမည်စာရင်းတင်သွင်းကြရန် ဖြစ်ပါတယ်</speech>
</bill>
</section>
</discussion>
<postface>
<title>ပြည်သူ့လွှတ်တော်ဥက္ကဋ္ဌက ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး ဒသမနေ့ ရပ်နားကြောင်းနှင့် အစည်းအဝေး (၁၁) ရက်မြောက်နေ့ ကျင်းပမည့်နေ့ရက်နှင့် အချိန်ကိုကြေညာခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေးရဲ့ ဒသမနေ့ ရပ်နားပါ့မယ်။ ပထမအကြိမ် ပြည်သူ့လွှတ်တော် စတုတ္ထပုံမှန် အစည်းအဝေး (၁၁) ရက်မြောက်နေ့ကို မနက်ဖြန် ၂၀၁၂ ခုနှစ်၊ ဇူလိုင်လ ၁၈ ရက် (ဗုဒ္ဓဟူးနေ့) ၁၀းဝဝ နာရီအချိန် မှာ ဆက်လက်ကျင်းပမှာဖြစ်ကြောင်း ကြေညာပါတယ်။ (ဩဘာသံများ)</speech>
<speech type="mc">ပြည်သူ့လွှတ်တော်ဥက္ကဋ္ဌကြီး ပြန်လည်ထွက်ခွာပါပြီခင်ဗျား။</speech>
<speech type="mc">ပြည်သူ့လွှတ်တော်ကိုယ်စားလှယ်များ အားလုံး ပြန်လည်ထွက်ခွာနိုင် ကြပါပြီခင်ဗျား</speech>
<p>ပထမအကြိမ် ပြည်သူ့လွှတ်တော် စတုတ္ထပုံမှန်အစည်းအဝေး ဒသမနေ့ကို ၁၁၂၅ နာရီတွင် ရပ်နားပါသည်။</p>
</postface>
</transcript>
</doc>
