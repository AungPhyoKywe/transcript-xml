<doc>
<docinfo>
<docno>01-10-30.xml</docno>
<pdf>01-10-30.pdf</pdf>
<term value="01">ပထမအကြိမ်</term>
<legislature value="lower">ပြည်သူ့လွှတ်တော်</legislature>
<title>ပြည်ထောင်စုသမ္မတမြန်မာနိုင်ငံတော် ပထမအကြိမ် ပြည်သူ့လွှတ်တော် ဒသမပုံမှန်အစည်းအဝေး (၃၀)ရက်မြောက်နေ့မှတ်တမ်း</title>
<date value='17-07-2014'>၁၃၇၆ ခုနှစ်၊ ဝါဆိုလပြည့်ကျော် ၆ ရက် (၂၀၁၄ ခုနှစ်၊ ဇူလိုင်လ ၁ရ ရက်) (ကြာသပတေးနေ့) </date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ပထမအကြိမ် ပြည်သူ့လွှတ်တော် ဒသမပုံမှန်အစည်းအဝေး (၃၀)ရက်မြောက်နေ့ကို နံနက် ၁၀းဝ၅ နာရီအချိန်၌ စတင်ကျင်းပပါသည်။ (ပြည်သူ့လွှတ်တော်အစည်းအဝေးကို ကြီးကြပ်ကွပ်ကဲသူအဖြစ် ပြည်သူ့လွှတ်တော်ဥက္ကဋ္ဌ သူရဦးရွှေမန်းက ဆောင်ရွက်ပြီး၊ အခမ်းအနားမှူးအဖြစ် ဦးတင်ဝင်းအောင်၊ ခေတ္တ ွှန်ကြားရေးမှူးချုပ်၊ ပြည်သူ့လွှတ်တော်ရုံးက ဆောင်ရွက်ပါသည်။</p>
<speech type="mc">လေးစားအပ်ပါသော ပြည်သူ့လွှတ်တော်ကိုယ်စားလှယ်များနှင့် ဧည့်သည် တော်များခင်ဗျား။ ယခုအချိန်ကစပြီး ပ���ည်ထောင်စုသမ္မတမြန်မာနိုင်ငံတော် ပထမအကြိမ် ပြည်သူ့ လွှတ်တော် ဒသမပုံမှန်အစည်းအဝေး (၃၀)ရက်မြောက်နေ့ အစီအစဉ် စတင်ပါတော့မယ်</speech>
<title>ပြည်သူ့လွှတ်တော်ဥက္ကဋ္ဌနေရာယူခြင်း</title>
<speech type="mc">ပြည်သူ့လွှတ်တော်ဥက္ကဋ္ဌ ကြွရောက်လာပါပြီခင်ဗျား။</speech>
<p>ပြည်သူ့လွှတ်တော်ဥက္ကဋ္ဌသည် ဥက္ကဋ္ဌအတွက်သတ်မှတ်ထားသည့် စင်မြင့်ပေါ်သို့ ကြွရောက် နေရာယူပါသည်။</p>
<speech type="speaker">အားလုံးမင်္ဂလာပါ။</speech>
<speech type="mc">အားလုံးထိုင်နိုင်ပါပြီခင်ဗျား။</speech>
<title>ပြည်သူ့လွှတ်တော် အစည်းအဝေး အထမြောက်ကြောင်းနှင့် စတင်ကျင်းပကြောင်းကြေညာခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ဒီကနေ့ကျင်းပတဲ့ ပထမအကြိမ် ပြည်သူ့ လွှတ်တော် ဒသမပုံမှန်အစည်းအဝေး (၃၀)ရက်မြောက်နေ့မှာ ပြည်သူ့လွှတ်တော် လွှတ်တော် အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ပြည်သူ့လွှတ်တော် ကိုယ်စားလှယ် ၄၂၂ ဦးရှိတဲ့အနက် ၃၄၈ ဦး တက်ရောက်ပါတယ်။ အစည်းအဝေးသို့ တက်ရောက် ခွင့်ရှိသူဦးရေ စုစုပေါင်းရဲ့ ၈၂.၄၆ ရာခိုင်နှုန်းရှိတဲ့အတွက် အစည်းအဝေး အထမြောက်ကြောင်းနှင့် စတင်ကျင်းပကြောင်း ကြေညာပါတယ်။ (ဩဘာသံများ)</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type="speaker">ကြိုတင်ဖြန့်ဝေထားတဲ့ အစီအစဉ်များအတိုင်း အစည်းအဝေးကို ဆက်လက် ဆောင်ရွက်ပါမယ်</speech>
<leave>
<title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type="speaker">ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များအတွက် ခွင့်ပန်ကြားရန် ဖြစ်ပါတယ်</speech>
<speech><mp id="412">ဒေါက်တာစိုးရင်(အတွင်းရေးမှူး၊ လွှတ်တော်အခွင့်အရေးကော်မတီ)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ယနေ့ ၁၇-၇-၂၀၁၄ ရက်နေ့မှာ ကျင်းပပြုလုပ်တဲ့ ပထမအကြိမ် ပြည်သူ့လွှတ်တော် ဒသမပုံမှန်အစည်းအဝေး (၃၀)ရက်မြောက်နေ့မှာ ခွင့်ပန်ကြားသူများရဲ့ စာရင်းကို ကျွန်တော် ပြည်သူ့လွှတ်တော် လွှတ်တော်အခွင့်အရေးကော်မတီ အတွင်းရေးမှူးက တင်ပြခွင့်ပြုပါရန် ပန်ကြားအပ်ပါတယ်။ ယနေ့ ခွင့်ပန်ကြားသူများမှာ (၁) သရက်ချောင်းမဲဆန္ဒနယ်မှ ဦးကင်းစိန် ခွင့် ၂ ရက်၊ (၂) ပျဉ်းမနားမဲဆန္ဒနယ်မှ ဦးလှမြင့်ဦး ခွင့် ၁ ရက်၊ (၃) ကျိုက်မရောမဲဆန္ဒနယ်မှ ဒေါ်မိယဉ်ချမ်း ခွင့် ၂ ရက်၊ (၄) မန်တုံမဲဆန္ဒနယ်မှ ဦးအိုက်မုန်း ခွင့် ၂ ရက်၊ (၅) ရွာငံမဲဆန္ဒနယ်မှ ဦးအောင်သိန်း ခွင့် ၂ ရက်၊ (၆) ညောင်တုန်းမဲဆန္ဒနယ်မှ ဦးအောင်မြသန်း ခွင့် ၁ ရက်၊ (၇) မော်လမြိုင်ကျွန်းမဲဆန္ဒနယ်မှ ဦးကိုကိုလွင် ခွင့် ၁ ရက်၊ (၈) ကျောက်တံတားမဲဆန္ဒနယ်မှ ဦးစိုးဝင်း ခွင့် ၂ ရက်၊ (၉) ဘောလခဲမဲဆန္ဒနယ်မှ ဦးအေးမောင် ခွင့် ၂ ရက်၊ (၁၀) မြဝတီမဲဆန္ဒနယ်မှ ဦးသန်းဦး ခွင့် ၂ ရက်၊ (၁၁) မင်္ဂလာဒုံမဲဆန္ဒနယ်မှ ဦးတင်မောင်ဝင်း ခွင့် ၂ ရက်၊ (၁၂) ခရမ်းမဲဆန္ဒနယ်မှ ဦးမောင်မောင်သိန်း ခွင့် ၂ ရက်၊ (၁၃) ရမ်းဗြဲမဲဆန္ဒနယ်မှ ဦးဘထီး ခွင့် ၂ ရက်၊ (၁၄) အရာတော်မဲဆန္ဒနယ်မှ ဦးကျော်မြင့် ခွင့် ၂ ရက်၊ (၁၅) မြင်းမူမဲဆန္ဒနယ်မှ ဦးဇော်ဝင်းအောင် ခွင့် ၂ ရက်၊ (၁၆) ဂန့်ဂေါမဲဆန္ဒနယ်မှ ဦးအောင်မြင့် ခွင့် ၂ ရက်၊ (၁၇) မိုးညှင်းမဲဆန္ဒနယ်မှ ဦးကျော်စိုးလေး ခွင့် ၁ ရက်၊ (၁၈) အင်ဂျန်းယန်မဲဆန္ဒနယ်မှ ဒေါ်ခွဲဘူ ခွင့် ၁ ရက်၊ (၁၉) ညောင်ရွှေမဲဆန္ဒနယ်မှ ဦးဝင်းဆွေ ခွင့် ၂ ရက်၊ (၂၀) မိုင်းယောင်းမဲဆန္ဒနယ်မှ ဦးစိုင်းစောတင် ခွင့် ၁ ရက်၊ (၂၁) အမရပူရမဲဆန္ဒနယ်မှ ဦးသိန်းထွန်းဦး ခွင့် ၂ ရက်၊ (၂၂) ဘုတလင်မဲဆန္ဒနယ်မှ ဦးသန်းနွယ် ခွင့် ၂ ရက်၊ (၂၃) တပ်မတော်သားကိုယ်စားလှယ် ဗိုလ်မှူးချုပ်သန်းထွတ်သိန်း ခွင့် ၁ ရက်၊ (၂၄) တပ်မတော်သားကိုယ်စားလှယ် ဒုတိယဗိုလ်မှူးကြီးထွန်းလင်းဦး ခွင့် ၁ ရက်၊ (၂၅) တပ်မတော်သားကိုယ်စားလှယ် ဒုတိယဗိုလ်မှူးကြီးမိုးကျော် ခွင့် ၁ ရက်၊ (၂၆) မြောက်ဥက္ကလာပမဲဆန္ဒနယ်မှ ဒေါက်တာသန်းဝင်း ခွင့် ၅ ရက်၊ (၂၇) ရသေ့တောင်မဲဆန္ဒနယ်မှ ဒေါ်ခင်စောဝေ ခွင့် ၂ ရက်၊ (၂၈) ပြင်ဦးလွင်မဲဆန္ဒနယ်မှ ဦးကျော်သီဟ ခွင့် ၁ ရက်၊ (၂၉) မက်မန်းမဲဆန္ဒနယ်မှ ဦးအိုက်ယွန်းမွန်း ခွင့် ၂ ရက်၊ (၃၀) လဲချားမဲဆန္ဒနယ်မှ ဦးစိုင်းမောင်တင် ခွင့် ၂ ရက်၊ (၃၁) မူဆယ်မဲဆန္ဒနယ်မှ ဦးစိုင်းဘိုးအောင် ခွင့် ၂ ရက်၊ (၃၂) ထန်တလန်မဲဆန္ဒနယ်မှ ဒေါ်ဇာတလဲမ်း ခွင့် ၂ ရက်၊ (၃၃) ဘားအံမဲဆန္ဒနယ်မှ ဒေါ်နန်းစေကွာ ၂ ရက်၊ (၃၄) လင်းခေးမဲဆန္ဒနယ်မှ ဦးစိုင်းလှကျော် ခွင့် ၁ ရက်၊ (၃၅) ဝန်းသိုမဲဆန္ဒနယ်မှ ဦးစိုးပိုင် ခွင့် ၁ ရက်၊ (၃၆) မြိတ်မဲဆန္ဒနယ်မှ ဦးဌေးမြင့် ခွင့် ၂ ရက်၊ (၃၇) ဒက္ခိဏသီရိမဲဆန္ဒနယ်မှ ဦးနိုင်ငံလင်း ခွင့် ၁ ရက်၊ (၃၈) ရေးမဲဆန္ဒနယ်မှ ဒေါ်မိမြင့်သန်း ခွင့် ၂ ရက်၊ (၃၉) ကွန်ဟိန်းမဲဆန္ဒနယ်မှ ဒေါ်နန်းဝါနု ၂ ရက်တို့ဖြစ်ပါတယ်။ ယနေ့ ခွင့်ပန်ကြားသူများအား ခွင့်ပြု ပေးပါရန် လေးစားစွာ တင်ပြအပ်ပါတယ်ခင်ဗျား။</speech>
<speech type="speaker">ခွင့်ပန်ကြားသူအားလုံးကို ခွင့်ပြုပါတယ်။</speech>
<title>ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကိုမှတ်တမ်းတင်ခြင်း</title>
<speech type="speaker">လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့် ရှိတဲ့ လွှတ်တော်ကိုယ်စားလှယ် ၄၂၂ ဦး၊ ယခင်ကခွင့်ပန်ကြား၍ ခွင့်ပြု ထားသူ ၃၅ ဦး၊ ယနေ့ ခွင့်ပြု ထားသူ ၃၉ ဦးဖြစ်၍ လွှတ်တော်က ခွင့်ပြု ထားသူ စုစုပေါင်း ၇၄ ဦးဖြစ်ပါတယ်။ ခွင့်မဲ့ ပျက်ကွက်သူမရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်းအဝေး တက်ရောက်မှုအခြေအနေတင်ပြချက်ကို လွှတ်တော်က အတည်ပြုပါသလားခင်ဗျား</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က အတည်ပြုပါသည်။</p>
<speech type="speaker">လွှတ်တော်က သဘောတူတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)</speech>
</leave>
</preface>
<discussion>
<section value="QA">
<title>ကြယ်ပွင့်ပြထားသည့်မေးခွန်းများကို သက်ဆိုင်ရာလွှတ်တော် ကိုယ်စားလှယ်များက မေးမြန်းခြင်းနှင့် သက်ဆိုင်ရာ ပြည်ထောင်စုအဆင့်အဖွဲ့အစည်းဝင်များက ဖြေကြားခြင်း</title>
<speech type="speaker">အစီအစဉ် ၅ ဖြစ်ပါတယ်။ မေးခွန်းများမေးမြန်း၊ ဖြေကြားခြင်းအစီအစဉ် စတင်ဆောင်ရွက်ပါမယ်</speech>
<Q-A>
<title>အင်းလျားကန်ပေါင်တွင် လာရောက်အပန်းဖြေသူများနှင့် ကျန်းမာရေးအတွက် လေ့ကျင့်ခန်းပြုလုပ်သူ များ လုံခြုံမှုနှင့် တရားဥပဒေစိုးမိုးမှု ရှိစေရန်အတွက် မင်္ဂလာဒုံလမ်းဘက်ပိုင်းတွင် အရံအတားအဖြစ် သံပန်းခြံစည်းရိုးခတ်ရန် အစီအစဉ်ရှိ/မရှိနှင့်စပ်လျဉ်းသည့်မေးခွန်း</title>
<speech type="speaker">ဦးစွာ ဒေါက်တာစိုးရင် ကမာရွတ်မဲဆန္ဒနယ်က ဒေါက်တာစိုးရင်မေးမြန်းဖို့ ဖြစ်ပါတယ်</speech>
<speech><mp id="412">ဒေါက်တာစိုးရင်(ကမာရွတ်မဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ ကျွန်တော်ကတော့ ရန်ကုန်တိုင်းဒေသကြီး၊ ကမာရွတ်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါက်တာစိုးရင်ဖြစ်ပါတယ်။ ယနေ့ ကျွန်တော်မေးမဲ့ မေးခွန်းကတော့ နှစ်ပိုင်းပါပါတယ်။ ပထမပိုင်းက ရန်ကုန်တိုင်းဒေသကြီး ကမာရွတ် မြို့နယ်တွင်းရှိ အင်းလျားကန်ပေါင်တွင် လာရောက်အပန်းဖြေသူများနှင့် ကျန်းမာရေး လေ့ကျင့်ခြင်း ပြုလုပ်သူ ပြည်သူများ လုံခြုံမှုနှင့်တရားဥပဒေစိုးမိုးမှုရှိစေရန်အတွက် မင်္ဂလာဒုံ-ပြည်လမ်းမကြီးဘက် ပိုင်းတွင် အရံအတားအဖြစ် သံပန်းခြံစည်းရိုး အလှခတ်ပြီး ပြည်သူများအပန်းဖြေရန် ကန်ပေါင် အတွင်းသို့ သတ်မှတ်ချိန်အတွင်း သတ်မှတ်ဝင်ပေါက်များမှ ဝင်ရောင်ခွင့်ပြုမည့်အစီအစဉ်ကို အကောင်အထည် ဖော်ဆောင်ရွက်ရန်အစီအစဉ် ရှိ/မရှိနဲ့ အင်လျားကန်ပေါင်ဘက်မှ မင်္ဂလာဒုံ ပြည်လမ်းမကြီးအား ပြည်သူများအန္တရာယ်ကင်းရှင်းစွာဖြတ်ကူးရန် မြို့အင်္ဂါရပ်နှင့်ညီညွတ်ပြီး အင်လျားကန်ပေါင်အလှနှင့် ပနံရတင့်တယ်သော လူကူးတံတားတစ်ခုတည်ဆောက်ပေးရန် အစီအစဉ် ရှိ/မရှိမေးမြန်းခြင်းဖြစ်ပါတယ်။ ဒီမေးခွန်းတွေကို ကမာရွတ်မြို့နယ်နေတဲ့ ပြည်သူတွေက တင်ပြတဲ့ အတွက် ကျွန်တော် မေးမြန်းရခြင်းဖြစ်ပါတယ်။ ဥက္ကဋ္ဌကြီးခင်ဗျား။ ရန်ကုန်တိုင်းဒေသကြီး ကမာရွတ် မြို့နယ် မင်္ဂလာဒုံပြည်လမ်းမကြီးဘေးမှာရှိတဲ့ အင်းလျားကန်ပေါင်မြက်ခင်းပြင်ပန်းခြံဟာ သာယာ လှပတဲ့အတွက်ကြောင့်အပန်းဖြေသူများ ကျန်းမာရေးလေ့ကျင့်ခန်းပြုလုပ်သူများနှင့် နေ့စဉ်စည်ကား လျက်ရှိပါတယ်။ ဒါပေမယ့် အင်းလျားကန်ပေါင်မှာအတားအဆီးအဟန့်အတားမရှိတဲ့အတွက်ကြောင့် လူအများနေ့ရောညပါဝင်ထွက် သွားလာလျက်ရှိပါတယ်။ အထူးသဖြင့် ညပိုင်းများမှာ မူယစ်ရမ်းကား သူများ အုပ်စုဖွဲ့ပြီး လာရောက်ပြီးတော့ အင်းလျားကန်ပေါင်ပေါ်မှာ စည်းကမ်းမဲ့စွာ ဆူပူအော်ဟစ် မူးယစ်သောက်စားပြီး ရန်ဖြစ်လေ့ရှိပါတယ်။ အကြမ်းဖက်မှုများနှင့် လုယက်မှုများလည်း မကြာခဏ ဖြစ်ပွားလျက်ရှိပါတယ်။ ဒီအတွက်ကြောင့် အင်းလျားကန်ပေါင်မြက်ခင်းအား အတားအဖြစ်ကာရံပြီး စည်းကမ်းတကျထိန်းသိမ်းစောင့်ရှောက်ထားရန် လိုအပ်လာပါတယ်။ ဒီလိုထိန်း သိမ်းဖို့အတွက် အင်းလျားကန်ပေါင်ကိုအလှအပနှင့် မျက်စိပသာဒပဓါနမပျက်စေဘဲ မင်္ဂလာဒုံ-ပြည်လမ်း ကားလမ်း မဘေးပလက်ဖောင်းဘက်မှာ သံပန်းအလှကာထားပေးရန်လိုအပ်လာပါတယ်။ ဒီအပြင် သတ်မှတ် ထားတဲ့ ဝင်ပေါက်တွေကနေပြီးတော့ သတ်မှတ်ထားတဲ့အချိန်အတွင်းမှာ လူအများဝင်ခွင့်၊ ထွက်ခွင့် ပြုမယ်ဆိုပါက အဆိုပါ မလိုလားအပ်တဲ့ စည်းကမ်းမဲ့ဥပဒေနှင့်ဖြစ်ရပ်တွေကို ကာကွယ်တားဆီးနိုင် မည် ဖြစ်ပါတယ်။ ဒါကြောင့်မို့လို့ အင်းလျားကန်ပေါင်မြက်ခင်းကို မင်္ဂလာဒုံပြည်လမ်းမကြီးဘက် မှာ အရံအတားဖြင့် သံပန်းခြံစည်းရိုးအလှခတ်ပြီး သတ်မှတ်ချိန်အတွင်း ပြည်သူများ အပန်းဖြေရန် ကန်ပေါင်အတွင်းသို့ သတ်မှတ်ဝင်ပေါက်များမှ ဝင်ရောက်ခွင့်ပြုမည့် အစီအစဉ်ကို အကောင်အထည် ဖော် ဆောင်ရွက်ရန်အစီအစဉ်ရှိ/မရှိ မေးမြန်းရခြင်းဖြစ်ပါတယ်။ ဥက္ကဋ္ဌကြီးခင်ဗျား။ အင်းလျား ကန်ပေါင်နဲ့ကပ်လျက်ရှိတဲ့ မင်္ဂလာဒုံပြည်လမ်းမကြီးဟာ ကားအသွားအလာ အလွန်များပြားပြီး ကားတွေကလည်း အရှိန်ပြင်းစွာမောင်းနှင်နေကြပါတယ်။ ကမာရွတ်နဲ့လှိုင်နယ်မြေက ပြည်သူတွေဟာ အဆိုပါလမ်းမကြီးမှ အင်းလျားကန်ဘောင်ကိုလာရောက်ကြရပါတယ်။ အင်းလျားကန်ပေါင်မှ လူများ ဟာလည်း ဤလမ်းမကြီးကို ဖြတ်ကူးရာမှ အန္တရာယ်အလွန်ကြီးမားကြပါတယ်။ ဒါကြောင့်မို့လို့ ပြည်သူများမော်တော်ကားလမ်းဖြတ်ကူးနိုင်ရန်အတွက် အဆိုပါနေရာမှာ မြို့ပြအင်္ဂါရပ်နဲ့ညီညွတ်တဲ့ လူကူးတံတားအမြင့်တစ်ခုတည်ဆောက်ပေးရန် အစီအစဉ်ရှိ/မရှိ လွှတ်တော်ဥက္ကဋ္ဌကြီးမှတစ်ဆင့် မေးမြန်းအပ်ပါတယ်ခင်ဗျား။ ကျေးဇူးတင်ပါတယ်။</speech>
</Q-A>
<Q-A>
<title>သင်္ဃန်းကျွန်းစံပြဈေးကြီးတွင် ဈေးသည်များစည်းကမ်းတကျဖြစ်စေရေး မည်ကဲ့သို့ဆောင်ရွက်မည်ကို သိလိုသည်နှင့်စပ်လျဉ်းသည့်မေးခွန်း</title>
<speech type="speaker">ဦးမင်းဆွေ၊ ဒိုက်ဦးမဲဆန္ဒနယ်မှဆက်လက်မေးမြန်းဖို့ ဖြစ်ပါတယ်</speech>
<speech><mp id="263">ဦးမင်းဆွေ(ဒိုက်ဦးမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်တော်ကြီးများ အားလုံးနှင့် ဧည့်သည်တော်ကြီးများအားလုံး စိတ်၏ ချမ်းသာခြင်း ကိုယ်၏ကျန်းမာခြင်းနှင့် ပြည့်စုံပါစေကြောင်း ဆုတောင်းမေတ္တာပို့သအပ်ပါတယ်။ ကျွန်တော်ကတော့ ဒိုက်ဦးမြို့နယ် ပြည်သူ့လွှတ်တော်ကိုယ်စားလှယ် ဦးမင်းဆွေဖြစ်ပါတယ်။ ဥက္ကဋ္ဌကြီး ခင်ဗျား။ ရန်ကုန်မြို့ဟာ မြန်မာနိုင်ငံမှာလူဦးရေအများဆုံးနဲ့ အသိပ်သည်းဆုံးမြို့ဖြစ်ပြီးတော့ ကားပါ မစ်တွေလွတ်လပ်စွာချပေးနေတဲ့အတွက် ကားဈေးတွေသက်သာပြီးတော့ ကိုယ်ပိုင်ကားစီးနိုင်တဲ့သူများပြားလျက်ရှိပါတယ်။ ရန်ကုန်မြို့မှ ယာဉ်ကြောများလည်းပိတ်ဆို့လျက်ရှိပါတယ်။ မြို့ရဲ့ လူဦးရေနဲ့ မော်တော်ကားများ များပြားလာခြင်းတို့ကြောင့် ရန်ကုန်မြို့တော်စည်ပင်သာယာရေးကော်မတီမှ လမ်းများတိုးချဲ့ခြင်း၊ လမ်းများကောင်းမွန်ရန်ပြင်ဆင်ခြင်းများလည်းဆောင်ရွက်နေပါတယ်။ သို့ရာတွင် လူစည်ကားရာအရပ်မှာ ပလပ်ဖောင်းပေါ်မှာ ဈေးဆိုင်များခင်းကျင်းရောင်းချခြင်းကြောင့် လမ်းသွား လမ်းလာများ အနှောင့်အယှက်ဖြစ်ခြင်း၊ ယာဉ်အန္တရာယ်ကြုံတွေ့ရခြင်းများ ဖြစ်ပေါ်နေပါတယ်။ သင်္ဃန်းကျွန်းစံပြဈေးကြီးမှ ဈေးသည်များဟာ လူစည်ကားတဲ့ မနက်ပိုင်း၊ ညနေပိုင်နဲ့ ညအချိန်အခါမှ ပလပ်ဖောင်းပေါ်တွင်သာမက ကားသွားလမ်းတစ်လမ်းစာသာချန်ပြီးတော့ ဈေးဆိုင်များခင်းကျင်းရောင်းချလျက်ရှိရာ ၎င်းအချိန်များတွင် ယာဉ်သွားလာမှုခက်ခဲခြင်းနဲ့ ဈေးဝယ်သူများအတွက် အန္တရာယ်အလွန်များပါတယ်။ သို့ဖြစ်ပါ၍ အောက်ပါမေးခွန်းများအား ဥက္ကဋ္ဌကြီးမှတစ်ဆင့်မေးမြန်း လိုပါတယ်။ သင်္ဃန်းကျွန်းစံပြဈေး ကြီးမှာ ဈေးသည်များ စည်းပျက်ကမ်းပျက်ရောင်းချနေသည်ကို သိရှိ ပါသလား။ တရားဝင်ရောင်းချခွင့်ပေးထားပါသလား။ တရားဝင်ခွင့်ပြုထားခြင်းမရှိပါက စည်းကမ်း တကျဖြစ်စေရေးအတွက် မည်ကဲ့သို့ဆောင်ရွက်ပေးမည်ကိုသိရှိလိုပါတယ်။ ကျေးဇူးတင်ပါတယ်။</speech>
</Q-A>
<Q-A>
<title>အင်္ဂပူမြို့နယ်ရှိ ညောင်ကုန်း-ဝက်လဟာ ရေကာတာအား ထပ်မံမြှင့်တင်ပေးရန်နှင့်ရေထွက်ပြွန်အား ကွန်ကရစ်တံခါးဖြင့် ဆောင်ရွက်ပေးရန်အစီအစဉ်ရှိ/မရှိနှင့်စပ်လျဉ်းသည့်မေးခွန်း</title>
<speech type="speaker">ဦးမောင်မောင်စိုး၊ အင်္ဂပူမဲဆန္ဒနယ်က ဆက်လက်မေးမြန်းဖို့ ဖြစ်ပါတယ်</speech>
<speech><mp id="480">ဦးမောင်မောင်စိုး(အင်္ဂပူမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ ကျွန်တော်ကတော့ ဧရာဝတီတိုင်းဒေသကြီး၊ အင်္ဂပူမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးမောင်မောင်စိုးဖြစ်ပါတယ်။ ဧရာဝတီတိုင်းဒေသကြီး အင်္ဂပူ မြို့နယ်သက္ကယ်ပြင်သံကျေးရွာအုပ်စု၊ အင်းယားကြီးညောင်ကုန်းရွာမှ ဝက်လဟာကျေးရွာအုပ်စု၊ ဒကယ်သူကျေးရွာသို့ ဆက်သွယ်သောရေကာတာသည် နောက်မီးကျေးရွာအုပ်စု၊ မကျီးစုရွာ၊ ရေကျော် လေးရွာ၊ တကယ်သူကြီးရွာ၊ ချမ်းပြင်ရွာ၊ နှောကုန်းရွာတို့ကို ကွင်းအမှတ် (၇၃၂-၇၃၃) ကွင်းအတွင်း တွင်ရှိ လယ်ယာမြေဧက ၁၅၀၀ ခန့်အား ရေနစ်မြုပ်မှုမရှိစေရန် တောင်သူများမှ နှစ်စဉ်ကိုယ်ထူ ကိုယ်ထ ရေကာတာပြုပြင်ခြင်းကိုဆောင်ရွက်နေကြပါတယ်။ ရေကာထာရေထွက်ပြွန် နှစ်ခုသည်လည်း ပဲ ချို့ယွင်းပျက်စီးပြီး ဧရာဝတီမြစ်ရေနှင့် တောင်ကျရေဆုံရာတွင် ရှိနေသည့်အတွက်ကြောင့် စိုးရိမ် ရသည့်အခြေအနေတွင်ရှိနေပါသဖြင့် အဆိုပါညောင်ကုန်း-ဝက်လဟာရေကာတာအား ထပ်မံ၍ အမြင့်သုံးပေအနံ ခြောက်ပေ မြှင့်တင်ပေးပါရန်နှင့် ရေထွက်ပြွန် နှစ်ပေါက်အား ကွန်ကရစ်ရေတံခါးဖြင့်ဆောင်ရွက်ပေးနိုင်ပါရန် နိုင်ငံတော်အဆင့်မှ ဆောင်ရွက်ပေးနိုင်မှုရှိ/မရှိ သိရှိလိုပါကြောင်း လွှတ်တော် ဥက္ကဋ္ဌကြီးမှတစ်ဆင့် ရိုသေလေးစားစွာ မေမြန်းအပ်ပါသည်ခင်ဗျား။ အားလုံးကိုကျေးဇူးတင်ပါတယ်။</speech>
<speech type="speaker">ကိုယ်စားလှယ်များရဲ့ မေးမြန်းချက်ကို သက်ဆိုင်ရာဝန်ကြီးဌာနမှ တပေါင်း တစ်စည်းတည်း ဖြေကြားဖို့ ဖြစ်ပါတယ်</speech>
<speech><agency id="66">ဦးအောင်သိမ်း(ဒုတိယဝန်ကြီး၊ နိုင်ငံတော်သမ္မတရုံးဝန်ကြီးဌာန-၄)</agency>ရိုသေလေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ ကိုယ်စိတ်နှစ်ဖြာ ကျန်းမာချမ်းသာကြပါစေကြောင်း ဆုမွန်ကောင်းတောင်းရင်း နှုတ်ခွန်းဆက်သအပ်ပါတယ်။ ကျွန်တော် ကတော့ နိုင်ငံတော်သမ္မတရုံးဝန်ကြီးဌာန-၄ မှ ဒုတိယဝန်ကြီး ဦးအောင်သိမ်း ဖြစ်ပါတယ်။ ကျွန်တော့်အနေနဲ့ ရန်ကုန်တိုင်းဒေသကြီး၊ ကမာရွတ်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါက်တာစိုးရင် မေးမြန်းခဲ့တဲ့မေးခွန်းနှင့်ပတ်သက်ပြီး ရန်ကုန်တိုင်းဒေသကြီးအစိုးရအဖွဲ့ ကိုယ်စား ပြန်လည်ရှင်းလင်းဖြေဆိုသွားမှာ ဖြစ်ပါတယ်။ ရန်ကုန်တိုင်းဒေသကြီး၊ ကမာရွတ်မြို့နယ်နှင့် လှိုင်မြို့နယ် ဆက်စပ်နယ်မြေရှိ အင်းလျား ကန်ပေါင်(ပြည်လမ်း)နေရာဟာ ရှေးယခင်ကထဲက အများပြည်သူများ၊ ကျောင်းသားလူငယ်များ အပန်းဖြေအနားယူတဲ့ Open Space မြေနေရာ ဖြစ်ပါတယ်။ တစ်နည်းအားဖြင့် ကိုယ်ကာယ ကျန်းမာရေးအတွက်လည်းကောင်း၊ စိတ်ချမ်းမြေ့မှုအတွက်လည်းကောင်း၊ လေကောင်းလေသန့် ရရှိရေးအတွက်လည်းကောင်း၊ လေ့ကျင့်အပန်းဖြေစရာကောင်းမွန်တဲ့ မြေနေရာတစ်ခု ဖြစ်ပါတယ်။ ယင်းမြေနေရာအား ရန်ကုန်မြို့တော်စည်ပင်သာယာရေးကော်မတီ၊ ပန်းဥယျာဉ်နှင့် အားကစား ကွင်းများဌာနက တာဝန်ယူထိန်းသိမ်းလျက်ရှိပြီး အများပြည်သူများအတွက် ၂၀၀၆-၂၀၀ရ ဘဏ္ဍာ ရေးနှစ်မှာ အဆင့်မြှင့်မွမ်းမံပြင်ဆင်ခြင်းလုပ်ငန်းများကို ဆောင်ရွက်ခဲ့ပါတယ်။ အဆင့်မြှင့် မွမ်းမံပြင်ဆင်ခဲ့တဲ့လုပ်ငန်းများမှာ ကန်ပေါင်နှင့် ရေမြောင်းအကြား ကန်ပေါင်အောက်ခြေ တစ်လျှောက် မြေကြီးသုံးပေထုဖို့ခြင်းနဲ့ ကန်ပေါင်အောက်ခြေမှာ ကွန်ကရစ်လူလျှောက်လမ်းအသစ် တိုးချဲ့ဖောက်လုပ်ခြင်း ကန်ပေါင်ပေါ်မှာရှိတဲ့ လူလျှောက်လမ်းအား ကတ္တရာခင်းခြင်း၊ စိမ်းလမ်းစိုပြေ ေးအတွက် အလှပန်းကွက်များ ပြုပြင်စိုက်ပျိုးခြင်း၊ ကျောက်တုံးဥယျာဉ်ငယ်တစ်ခု တည်ဆောက်ပြီး တော့ ပန်းအလှပင်များ၊ အရိပ်ရပင်များ တိုးချဲ့စိုက်ပျိုးခြင်းများကို ဆောင်ရွက်ပေးခဲ့ပါတယ်။ လက်ရှိအစိုးရလက်ထက် ၂၀၁၁-၂၀၁၂ ဘဏ္ဍာရေးနှစ်နဲ့ ၂၀၁၂-၂၀၁၃ ဘဏ္ဍာရေးနှစ်တို့ မှာလည်း ထပ်မံပြီးတော့ အဆင့်မြှင့်မွမ်းမံခြင်းများ ဆောင်ရွက်ပေးခဲ့ပြီး ဖြစ်ပါတယ်။ ယင်းလုပ်ငန်းများ မှာ ကိုယ်ကာယကြံ့ခိုင်ရေးအတွက် လေ့ကျင့်ရေးပစ္စည်းများ တပ်ဆင်တည်ဆောက်ပေးခြင်း၊ လုံခြုံ ရေး မီးတိုင်များနှင့် ခေတ်မီအလှပန်းမီးတိုင်များ စိုက်ထူတပ်ဆင်ခြင်း၊ အလှပန်းကွက်များပြုပြင်ခြင်း၊ ကန်ပေါင်အပေါ်လမ်းအား ကတ္တရာထပ်ပိုးခင်းခြင်း၊ နားနေထိုင်ခုံများပြုပြင်ခြင်း၊ အမှိုက်စွန့်ပစ်ရန် အမှိုက်စင်၊ အမှိုက်ပုံးများချထားခြင်း စတဲ့လုပ်ငန်းများကို ဖြည့်တင်းဆောင်ရွက်ပေးခဲ့ပြီး ယခင်မြေ ယာရှုခင်းနေရာအဆင့်မှ အင်းလျားကန်ပေါင်(ပြည်လမ်း) ပန်းခြံအဆင့်သို့ တိုးမြှင့်သတ်မှတ်ထားပြီး လည်းဖြစ်ပါတယ်။ ယခုဆိုလျှင် အဆိုပါ အင်းလျားကန်ပေါင်(ပြည်လမ်း) ပန်းခြံကို အများပြည်သူများ နေ့စဉ် လူဦးရေ ၃၀၀၀ ခန့်၊ နေ့ကြီးရက်ကြီးများမှာ ရုံးပိတ်ရက်များမှာဆိုရင် လူဦးရေ ၅၀၀၀ ကျော်ခန့် လာရောက်ပြီးတော့ ကိုယ်ကာယကျန်းမာရေးပြု လုပ်ခြင်း၊ စိတ်အပန်းဖြေအနားယူခြင်းများ ပြုလုပ်လာ တာကြောင်းကိုတစ်နေ့ထက်တစ်နေ့များပြားလာတာကိုလည်း တွေ့ရှိရမှာဖြစ်ပါတယ်။ အင်းလျားကန် ပေါင် (ပြည်လမ်း)ပန်းခြံကို သတ်မှတ်ထားသည့် ဖွင့်ချိန်/ပိတ်ချိန်အတွင်း လာရောက်အပန်းဖြေကြတဲ့ ပြည်သူများ အန္တရာယ်ကင်းရှင်းပြီးတော့ လွတ်လပ်ပျော်ရွှင်စိတ်ချမ်းမြေ့စွာ အပန်းဖြေအနားယူနိုင်ရေး အတွက် လုံခြုံရေးစီမံချက်များရေးဆွဲပြီးတော့ စည်ပင်သာယာရေး ရဲတပ်ဖွဲ့ဝင်များ၊ မြို့နယ်ရဲစခန်း တပ်ဖွဲ့ဝင်များဦးစီပြီးတော့ ပန်းဥယျာဉ်နှင့်အားကစားကွင်းများဌာနမှ တာဝန်ခံ ကြီး ကြပ်သူများနှင့် လုံခြုံ ရေးလုပ်သားများ ပူးပေါင်းကာ လှည့်ကင်းများဖြင့် နေ့/ည လုံခြုံရေး တာဝန်များကိုလည်း ဆောင်ရွက် လျက်ရှိပါတယ်။ ယခုတင်ပြခဲ့တဲ့ အင်းလျားကန်ပေါင် (ပြည်လမ်း) ပန်းခြံနေရာတွင် အရံအတားအဖြစ် သံပန်းခြံစည်းရိုး အလှခတ်မည်ဆိုပါက လက်ရှိမြေယာရှုခင်းမြင်ကွင်း အလှအပများကိုပေါ်လွင်အောင် ရှုမြင်ခံစားမှုမရှိနိုင်တော့ခြင်း၊ အတားအဆီးတစ်ခုသဖွယ်ဖြစ်ကာ စိတ်အနှောင့်အယှက်ဖြစ်စေ နိုင်ခြင်းနဲ့အန္တရာယ်တစ်စုံတစ်ရာဖြစ်လာပါက အတားအဆီးသဖွယ်ဖြစ်စေနိုင်ခြင်း၊ နိုင်ငံတကာမှာ လည်း ယခုကဲ့သို့နေရာများမှာ သဘာဝအလှအပများကို ဖုံးလွှမ်းစိုးမိုးစေမည့် ရုပ်ဝတ္ထုပစ္စည်းများကို အနည်းဆုံးလိုအပ်ချက်သာ တည်ဆောက်ပေးထားတာကို လေ့လာတွေ့ရှိရပါတယ်။ သို့ဖြစ်ပါ၍ အင်းလျားကန်ပေါင် (ပြည်လမ်း) ပန်းခြံမြေနေရာ မင်္ဂလာဒုံလမ်းမကြီး (ပြည်လမ်း) ဘက်ပိုင်းမှာလည်း အရံအတားအဖြစ် သံပန်းခြံစည်းရိုးအလှခတ်ပြီး ပြည်သူများအပန်းဖြေရန် ကန်ပေါင်အတွင်းသို့ သတ်မှတ်အချိန်အတွင်း သတ်မှတ်ဝင်ပေါက်များမှ ဝင်ရောက်ခွင့်ပြု မည့် အစီ အစဉ်ကို အကောင်အထည်ဖော်ဆောင်ရွက်ရန် မရှိပါကြောင်း ပြန်လည်ဖြေကြားအပ်ပါတယ်။ ဆက်လက်ပြီး ကျွန်တော်ကပဲ ပဲခူးတိုင်းဒေသကြီး၊ ဒိုက်ဦးမဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဦးမင်းဆွေ မေးမြန်းခဲ့တဲ့မေးခွန်းနှင့်ပတ်သက်ပြီး ရန်ကုန်တိုင်းဒေသကြီးအစိုးရအဖွဲ့ ကိုယ်စား ပြန်လည်ရှင်းလင်းဖြေဆိုသွားမှာ ဖြစ်ပါတယ်။ ရန်ကုန်မြို့၊ သင်္ဃန်းကျွန်းစံပြဈေးကြီးဟာ လေးထောင့်ကန်လမ်းနှင့် သံသုမာလမ်းထောင့်မှာ တည်ရှိပြီးတော့ ဧရိယာ ၄၀၀ ပေ၊ ၂၅၀ ပေ ကျယ်ဝန်းပြီးတော့ သုံးထပ်အဆောက်အဦဖြစ်ပြီးတော့ မြေညီထပ်နှင့် ပထမထပ်မှာ ဆိုင်ခန်းပေါင်း ၁၁၅၂ ခန်း ဖွင့်လှစ်ရောင်းချလျက်ရှိပါတယ်။ ဈေးဧရိယာအတွင်းမှာ ဈေးအဆောက်အဦရဲ့ အရှေ့ဘက် မြေကွက်လပ် ၁၀၀ ပေနှင့် ၁၅၀ ပေ ကျယ်ဝန်းတဲ့ ကားပါကင်ဧရိယာရှိပါတယ်။ ဈေးနှင့်ကပ်လျက်ရှိ အရှေ့ဘက်သံသုမာလမ်းနဲ့ တောင်ဘက်လေးထောင့်ကန်လမ်း၊ အနောက် ဘက် ဦးတင်ဦးလမ်းနှင့် မြောက်ဘက် ငမိုးရိပ်(၄)လမ်းတို့မှာ ပျံကျဈေးသည်များ စည်းကမ်းမဲ့ ဈေးရောင်းချလျက်ရှိပါတယ်။ ၁၉၉၉ ခုနှစ်က စတင်ရောင်းချခဲ့ရာမှ တစ်စတစ်စ များပြားလာပြီး ယနေ့အချိန်မှာ ပျံကျဈေးသည် ၈၀၀ ဦးခန့်ရှိရာ အခြားမြို့နယ်များမှာရှိတဲ့ ပျံကျဈေးသည်များကဲ့သို့ပဲ ညနေ ၃ နာရီနောက်ပိုင်းမှ ည ၈ နာရီထိ ဈေးရောင်းချခွင့်ပြုထားပါတယ်။ ယင်းဈေးသည်များဟာ လမ်းမများ၊ ပလက်ဖောင်းများပေါ်တွင် စည်းကမ်းမဲ့ရောင်းချခြင်း၊ သတ်မှတ်ချိန်မတိုင်မီ ခင်းကျင်းရောင်းချခြင်းများကြောင့် အထွေထွေအုပ်ချုပ်ရေးဦးစီးဌာန၊ မြို့နယ် စည်ပင်သာယာရေးအုပ်ချုပ်ရေးမှူး၊ လုံခြုံ/စည်းကမ်းဌာန၊ ဈေးများဌာန၊ မြို့နယ်စည်ပင်သာယာရေး အဖွဲ့နှင့် ရပ်ကွက်အုပ်ချုပ်ရေးမှူးရုံးတို့ပါဝင်တဲ့ ပူးပေါင်းအဖွဲ့များနဲ့ စည်းကမ်းထိန်းသိမ်း ဆောင်ရွက် လျက်ရှိပါတယ်။ လမ်းမများပေါ်မှာ ရောင်းချတဲ့ ပျံကျဈေးသည်များ ဦးရေတိုးတက်များပြားလာခြင်းကြောင့် ဈေးပြင်ပတွင်သာမက ဈေးအတွင်း ယာဉ်ရပ်နားနေရာများမှာလည်း ဝင်ရောက်ရောင်းချလာကြပါတယ်။ ယင်းဈေးသည်များအား ဈေးအတွင်းတရားဝင် ရောင်းချခွင့်ပြုခြင်း၊ အခွန်အခကောက်ခံခြင်း မရှိသည့်အပ��င် ဈေးဝန်ထမ်းများမှာလည်း နေ့စဉ်ရှင်းလင်း ဆောင်ရွက်လျက်ရှိပါတယ်။ ဈေးအတွင်းရှိ စည်းကမ်းမဲ့ လာရောက်ရောင်းချတဲ့ ပျံကျဈေးသည်များနှင့် ဈေးပြင်ပလမ်းများပေါ်ရှိ ဈေးသည်များ ကို ဈေးအနီးပြည်ထောင်စုခုံးကျော်တံတားအောက်မှာရှိတဲ့ ကော်မတီမှ ဈေးဆိုင်ခန်းများ ဆောက်လုပ် နေရာချထားပေးခဲ့သော်လည်း ဝင်ရောက်ရောင်းချခြင်းမပြုကြပါ။ ၎င်းအပြင် အဆိုပါ ဆိုင်ခန်များနှင့် ကပ်လျက် ကျွန်းတောစိုက်ခင်းဟောင်း ၁.၁၆ ဧကရှိနေရာမှာလည်း ဝင်ရောက်ရောင်းချရေးအတွက် ကို စီစဉ်ဆောင်ရွက်သွားမှာဖြစ်ပါတယ်။ သို့ဖြစ်ပါ၍ သင်္ဃန်းကျွန်းစံပြဈေးကြီး ပတ်ဝန်းကျင်နှင့် ဈေးကြီးအတွင်း စည်းကမ်းပျက်ရောင်း ချနေသော ဈေးသည်များအား စနစ်တကျရောင်းချရန် စီစဉ်ပေးထားသည့်နေရာများမှာ ဝင်ရောက်ရောင်းချေရေးအတွက် ရန်ကုန်မြို့တော် စည်ပင်သာယာရေးကော်မတီ ဈေးများဌာန၊ စည်ပင်သာယာ အုပ်ချုပ်ရေးမှူးရုံး၊ သက်ဆိုင်ရာအာဏာပိုင်အဖွဲ့အစည်းများနှင့် ပူးပေါင်းပြီး ရှင်းလင်းဆောင်ရွက် သွားမည်ဖြစ်ပါကြောင်း ပြန်လည်ဖြေကြားအပ်ပါတယ်။ ဆက်လက်ပြီး ကျွန်တော်ကပဲ ရာဝတီတိုင်းဒေသကြီး၊ အင်္ဂပူမဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဦးမောင်မောင်စိုးမေးမြန်းခဲ့တဲ့မေးခွန်းနှင့်ပတ်သက်ပြီး ဧရာဝတီတိုင်းဒေသကြီး အစိုးရ အဖွဲ့ ကိုယ်စား ပြန်လည်ရှင်းလင်းဖြေဆိုသွားမှာဖြစ်ပါတယ်။ ဧရာဝတီတိုင်းဒေသကြီး၊ ဟင်္သာတခရိုင်၊ အင်္ဂပူမြို့နယ်မှာရှိတဲ့ ညောင်ကုန်း-ဝက်လဟာ ရေကာတာဟာ အင်္ဂပူမြို့နယ်အရှေ့ဘက်မှာရှိတဲ့ ညောင်ကုန်းကျေးရွာနှင့် ဝက်လဟာကျေးရွာတို့ကို ဆက်သွယ်ထားတဲ့ ကျေးရွာချင်းဆက်လမ်းတစ်ခု ဖြစ်ပြီးတော့ လမ်းအဖြစ်တာအဖြစ် တည်ဆောက်ခဲ့ခြင်းဖြစ်ပါတယ်။ အဆိုပါ ကျေးရွာချင်းဆက်လမ်း မှာ အင်းယားကြီးအင်း၊ ဆင်ပုန်အင်းနှင့် မိုးမခအင်းများကို ဖြတ်သန်းဖောက်လုပ်ထားတဲ့အတွက်ကြောင့် မိုးရာသီရေကြီးရေလျှံမှုကြောင့် အဆိုပါ ကျေးရွာချင်းဆက်လမ်းမှာ ပျက်စီးလျက်ရှိပါတယ်။ အင်္ဂပူမြို့နယ်မှာရှိတဲ့ ညောင်ကုန်း-ဝက်လဟာကျေးရွာချင်းဆက်လမ်းမှာ ဒေသခံပြည်သူများရဲ့ ကိုယ်ထူကိုယ်ထစနစ်နဲ့ ၂၀၀၈-၂၀၀၉ ခုနှစ်မှာ တည်ဆောက်ထားခြင်းဖြစ်ပါတယ်။ ကျေးရွာချင်း ဆက်လမ်းပေါ်မှာရှိတဲ့ ရေထုတ်ပြွန်များမှာလည်း ပျက်စီးလျက်ရှိပါတယ်။ အဆိုပါ ရေထုတ်ပြွန်များ အား ရေတံခါးအဖြစ် ပြင်ဆင်ခြင်းနဲ့ ကျေးရွာချင်းဆက်လမ်းတာ အဆင့်မြှင့်တင်ခြင်း ဆောင်ရွက်ရန် အတွက်ကို ၂၀၁၅-၂၀၁၆ ဘဏ္ဍာရေးနှစ်မှာ ရန်ပုံငွေတင်ပြတောင်းခံပြီး ရန်ပုံငွေရရှိပါက ဆောင်ရွက် ပေးသွားမည်ဖြစ်ပါကြောင်း ပြန်လည်ဖြေကြားအပ်ပါတယ်။ အားလုံးကိုကျေးဇူးတင်ပါတယ်။</speech>
</Q-A>
<Q-A>
<title>ပခုက္ကူမြို့၊ စည်ပင်သာယာအမှတ်(၂) ဈေးအတွင်းရှိ အာဇာနည်ကျောက်တိုင်အား သင့်တော်သော နေရာသို့ ပြောင်းလဲပေးရန်နှင့်စပ်လျဉ်းသည့်မေးခွန်း</title>
<speech type="speaker">ဦးပိုက်ကို၊ ပခုက္ကူ မဲဆန္ဒနယ်က မေးမြန်းဖို့ ဖြစ်ပါတယ်</speech>
<speech><mp id="1170">ဦးပိုက်ကို(ပခုက္ကူ မဲဆန္ဒနယ်)</mp>လေးစားအပ်တဲ့ ပြည်သူ့လွှတ်တော်ဥက္ကဋ္ဌကြီး မင်္ဂလာပါလို့ နှုတ်ခွန်းဆက်ပါတယ်။ ကျွန်တော်ကတော့ မကွေးတိုင်းဒေသကြီး၊ ပခုက္ကူမဲဆန္ဒနယ်က ဦးပိုက်ကို ဖြစ်ပါတယ်။ ကျွန်တော့်အနေနဲ့ ပခုက္ကူခရိုင်ပြည်သူများရဲ့ တင်ပြတောင်းဆိုချက်အရ အာဇာနည် ကျောက်တိုင်နှင့်ပတ်သက်လို့ မေးမြန်းသွားမှာ ဖြစ်ပါတယ်။ ကျွန်တော်တို့မြို့ရဲ့ အာဇာနည် ကျောက်တိုင်ဟာ ဟိုယခင်အခါက မြို့သူမြို့ သားတို့ အလေးအနက်ထားပြီး ဂုဏ်ယူအလေးပြုဖွယ်ရာ အဖြစ် သီးသန့်ထည်ဝါစွာနဲ့ တည်ဆောက်ထားခဲ့ခြင်း ဖြစ်ပါတယ်။ ဒါပေမယ့် နဝတအစိုးရလက်ထက် မှာ အာဇာနည်ကျောက်တိုင်ကွင်းကို ဈေးအဖြစ် သတ်မှတ်အသုံးပြုပြီး ကျောက်တိုင်ကိုလည်း ဈေး အတွင်းကို သွင်းခဲ့ခြင်းကြောင့် ယခုအခါမှာ ကျောက်တိုင်ဟာ ဈေးအလယ်မှာ မသန့်မရှင်း၊ မဖွယ်မရာ၊ ဂါရဝပြုရန် ခက်ခဲလျက်ရှိပါတယ်။ မိမိတို့နိုင်ငံနဲ့ ပြည်သူတို့ရဲ့ လွတ်လပ်ရေးကို အသက်ပေး၍ ရယူခဲ့ ကြတဲ့ အာဇာနည်ခေါင်းဆောင်ကြီးများကို အရိုအသေအလေးအမြတ်ဂါရဝပြုခြင်းဟာ နိုင်ငံသားတို့ရဲ့ မြင့်မြတ်တဲ့စိတ်ဓာတ်နဲ့ ကျေးဇူးဂုဏ်သိတတ်ခြင်းကို ဖော်ကျူးပြသခြင်း ဖြစ်ပါတယ်။ ဒီအစဉ်လာကောင်းကို ကျွန်တော်တို့ အမြဲထိန်းသိမ်းစောင့်ရှောက်သွားသင့်ကြတယ်လို့ ယုံကြည်ပါတယ်။ ကျွန်တော်တို့ နယ်သူ/နယ်သားတွေဟာ ကျေးဇူးသိစိတ်နဲ့ အကြိမ်ကြိမ် ဒီအာဇာနည်ကျောက်တိုင် အကြောင်းကို တင်ပြမှုတွေကြောင့် လွန်ခဲ့သော ငါးလခန့်ကတည်းက မြို့မှတာဝန်ရှိတဲ့လူတွေကို တင်ပြခဲ့ဖူးပါတယ်။ ဒါပေမယ်လို့ တစ်စုံတစ်ရာ ဆောင်ရွက်ခဲ့ခြင်း မရှိပါဘူး။ ဒါ့ကြောင့်မို့လို့ သက်ဆိုင် ရာ အကြီးအကဲများသိစေရန်အတွက် ပြည်သူ့လွှတ်တော်မှ ယခုကဲ့သို့ မေးမြန်းဆွေးနွေးရခြင်း ဖြစ်ပါတယ်။ ကျွန်တော်မေးမြန်းလိုတာကတော့ (၁) ပခုက္ကူမြို့ရှိ အာဇာနည်ကျောက်တိုင်အား သီးခြားသင့် လျော်သောနေရာသို့ ရွှေ့ပြောင်းပေးရန် အစီအစဉ်ရှိပါသလား။ (၂) ရှိပါက မည်သည့်အချိန်တွင် ရွှေ့ ပြောင်းပေးပါမည်နည်း။ (၃)မရှိပါက အဘယ့်ကြောင့်နည်းဆိုသည်ကို လွှတ်တော်ဥက္ကဋ္ဌကြီးမှတစ်ဆင့် ရိုသေလေးစားစွာဖြင့် တင်ပြအပ်ပါတယ်ခင်ဗျား။ ကျေးဇူးတင်ပါတယ်။</speech>
</Q-A>
<Q-A>
<title>ဆော့လော်မြို့နယ်၊ ဘန်ချောင်းလူကူးကြိုးတံတားအား ပျဉ်ခင်းတံတားသစ်အဖြစ် ပြန်လည်ပြုပြင် တည်ဆောက်ပေးရန် အစီအစဉ်ရှိ/မရှိနှင့်စပ်လျဉ်းသည့်မေးခွန်း</title>
<speech type="speaker">ဦးဇောင်းခေါင်၊ ဆော့လော်မဲဆန္ဒနယ်မှ မေးမြန်းဖို့ ဖြစ်ပါတယ်</speech>
<speech><mp id="174">ဦးဇောင်းခေါင်(ဆော့လော်မဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌ ကြီးနှင့် လွှတ်တော်ကိုယ်စားလှယ်များခင်ဗျား။ ကျွန်တော်ကတော့ ကချင်ပြည်နယ်၊ ဆော့လော် မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးဇောင်းခေါင် ဖြစ်ပါတယ်။ ဆော့လော်မြို့နယ်၊ ကော့လန်ကျေးရွာအုပ်စု၊ ကော့လန်ရွာနှင့် ငယာကျေးရွာကြားတွင် ဘန်ချောင်းလူကူးကြိုးတံတား တည်ရှိပါတယ်။ ခေတ်အဆက်ဆက် ပြည်သူလူထုများအနေနဲ့ ကိုယ်ထူကိုယ်ထဖြင့်သာ ပြုပြင်တည်ဆောက်လာခဲ့ကြပြီး ပြည်သူလူထုများ တံတားဖြတ်ကူးအသွားအလာ ပြုလျက်ရှိပါသည်။ ယခုအခါ တံတားသံကြိုးများသည် ဟောင်းနွမ်းလျက်ရှိပြီး သံချေးတက်ကာ ပြတ်လုနီးပါးရှိနေပါသဖြင့် ကျောင်းသားများနှင့် ပြည်သူလူထုများ သွားလာရခက်ခဲပြီး အန္တရာယ်နှင့် ရင်ဆိုင်နေကြရပါသည်။ သို့ဖြစ်ပါ၍ ကော့လန်ရွာနှင့် ငယာရွာကြားတွင် တည်ရှိသော ဘန်ချောင်းလူကူးကြိုး တံတား အရှည်ပေ ၁၀၀ အကျယ် ၅ လက်မကို ၅ ပေအကျယ် ပျဉ်ခင်းတံတားသစ်အဖြစ် ပြန်လည် တည်ဆောက်ပေးရန် အစီအစဉ်ရှိ/မရှိနှင့် အစီအစဉ်ရှိပါက မည်သည့်အချိန်တွင် ပြန်လည်တည် ဆောက်ပေးမည်ကို သိရှိလိုပါသဖြင့် ဥက္ကဋ္ဌကြီးမှတစ်ဆင့် မေးမြန်းအပ်ပါတယ်။ ကျေးဇူးတင်ပါတယ်။</speech>
<speech type="speaker">ကိုယ်စားလှယ်နှစ်ဦးရဲ့ မေးမြန်းချက်ကို သက်ဆိုင်ရာပြည်ထောင်စုဝန်ကြီး ဌာနမှ ပြန်လည်ဖြေကြားဖို့ ဖြစ်ပါတယ်</speech>
<speech>ဦးအောင်သိမ်း(ဒုတိယဝန်ကြီး၊ နိုင်ငံတော်သမ္မတရုံး-၄)။ ။ရိုသေလေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ ကိုယ်စိတ်နှစ်ဖြာ ကျန်းမာ ချမ်းသာပါစေကြောင်း ဆုမွန်ကောင်းတောင်းရင်း နှုတ်ခွန်းဆက်သအပ်ပါတယ်။ ကျွန်တော်အနေနဲ့ မကွေးတိုင်းဒေသကြီး၊ ပခုက္ကူ မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးပိုက်ကိုမေးမြန်းတဲ့ မေးခွန်းနဲ့ပတ်သက်ပြီး မကွေးတိုင်းဒေသကြီး အစိုးရအဖွဲ့ ကိုယ်စား ပြန်လည်ရှင်းလင်းဖြေဆိုသွားမှာ ဖြစ်ပါတယ်။ ပခုက္ကူမြို့မှာ ၁၉၄၈ ခုနှစ်ကစပြီးတော့ မြို့ပေါ်မှာ မြို့မဈေးဆိုပြီးတော့ ဈေးတစ်ဈေးသာ တည်ရှိခဲ့ပါတယ်။ ၁၉၅၀ ခုနှစ်နှင့် ၁၉၅၅ ခုနှစ်ခန့် အကြားကာလမှာ ယခုအမှတ်(၁၂)ရပ်ကွက်၊ ခန်တောရပ်၊ ဗိုလ်ချုပ်လမ်း ဘေးမှာရှိတဲ့ အကျယ် ၁.၉၉၂ ဧကရှိတဲ့ ခန်တောဈေးအမည်နဲ့ ဈေးတစ်ခု ထပ်မံပေါ်ပေါက်ခဲ့ပါတယ်။ ထိုစဉ်ကာလမှာ အာဇာနည်ကျောက်တိုင်မှာ အမှတ်(၈)ရပ်ကွက်၊ ဝါးတန်း ရပ်မှာတည်ရှိခဲ့တယ်လို့ လေ့လာသိရှိရပါတယ်။ ၁၉၇၄ ခုနှစ် အမှတ်(၁၂)ရပ်ကွက် ခန်တောရပ်မှာ ရှိတဲ့ ခန်တောဈေးကို ျက်သိမ်းရန်စီစဉ်ခဲ့ပြီး ၂၅-၁၂-၁၉၈၃ ခုနှစ်မှာ ယခု အမှတ်(၁၅)ရပ်ကွက်၊ ဗိုလ်ချုပ်ပန်းခြံရဲ့ မြောက်ဘက်မှာရှိတဲ့ ခန်တောသုဿန်နေရာဟောင်းမှာ အမှတ်(၂) ဈေးသစ်ကို ဖွင့်လှစ်ခဲ့တဲ့အတွက်ကြောင့် အမှတ်(၁၂) ရပ်ကွက်မှာရှိတဲ့ ခန်တောဈေးဟောင်းမှာ ကွက်လပ်အဖြစ် ကျန်ရှိခဲ့ပြီး ၁၉၈၆-၁၉၈ရ ခုနှစ်မှာ မြို့နယ်ပါတီယူနစ်ကော်မတီနဲ့ မြို့နယ်ပြည်သူ့ကောင်စီ အလုပ်အမှုဆောင်အဖွဲ့တို့ တိုင်ပင်ညှိနှိုင်းပြီးတော့ အမှတ်(၈)ရပ်ကွက်ရှိ အာဇာနည်ကျောက်တိုင်ကို ဖျက်သိမ်းပြီးတော့ မြေကွက်လပ်ဖြစ်နေတဲ့ အမှတ်(၁၂)ရပ်ကွက်၊ ခန်တောရပ်၊ ဗိုလ်ချုပ်လမ်းမှာရှိတဲ့ ခန်တောဈေးဟောင်းနေရာမှာ ပြောင်းရွှေ့ တည်ဆောက်ခဲ့ကြောင်း သိရှိရပါတယ်။ ခန်တောဈေးမှ ပြောင်းရွှေ့ တည်ဆောက်ခဲ့တဲ့ အမှတ်(၂)ဈေးဟာ သုဿာန်မြေဟောင်းမှာ ဆောက်လုပ်ခြင်းဖြစ်ပြီးတော့ ရိုးရာအစွဲအလန်းများကြောင့်လည်းကောင်း၊ ထိုစဉ်က အဆိုပါရပ်ကွက် အနီးတဝိုက်မှာ လူနေအိမ်ကျဲပါးနေသောကြောင့်လည်းကောင်း အရောင်းအဝယ်စည်ကားမှုမရှိဘဲနဲ့ ဈေးဆိုင်ခန်းအများစု ပိတ်ထားကြပြီးတော့ လစဉ်ဆိုင်ခန်းခွန် ပေးဆောင်မှုမရှိကြခြင်း၊ အဆောက် အဦများမှာ လူသူကင်းမဲ့ပြီးတော့ မိုးဒဏ်လေဒဏ်ကြောင့် ပျက်စီးယိုယွင်းမှုများ ဖြစ်လာခြင်းတို့ကြောင့် ၂၀၀၃ ခုနှစ်၊ မေလ ၁၃ ရက်နေ့မှာ လုပ်ထုံးလုပ်နည်းနှင့်အညီ တင်ပြခွင့်ပြုချက်ရယူပြီး ဖျက်သိမ်း သွားရန် ညွှန်ကြားတဲ့အတွက်ကြောင့် ဖျက်သိမ်းခဲ့ပါတယ်။ အမှတ်(၁၂)ရပ်ကွက်၊ ခန်တောရပ်၊ ဗိုလ်ချုပ်လမ်းမှာရှိတဲ့ ခန်တောဈေးဟောင်းနေရာမှာ အမှတ်(၂) ဈေးသစ်အဖြစ် တည်ဆောက်ခွင့်ပြုရန် ပခုက္ကူခရိုင် အေးချမ်းသာယာရေးနှင့် ဖွံ့ဖြိုးရေး ကောင်စီဥက္ကဋ္ဌရဲ့ တင်ပြချက်အပေါ် နယ်စပ်ဒေသနှင့် တိုင်းရင်းသားလူမျိုးများ ဖွံ့ဖြိုးတိုးတက်ရေးနှင့် စည်ပင်သာယာရေးဝန်ကြီးဌာနမှ စီမံချက်များရေးဆွဲတင်ပြ ခွင့်ပြုချက်ရယူဆောင်ရွက်ရန် ညွှန်ကြားခဲ့ တဲ့အတွက်ကြောင့် စီမံချက်ရေးဆွဲတင်ပြ ခွင့်ပြုချက်ရယူပြီး ခန်တောဈေးဟောင်းနေရာမှာ အမှတ်(၂) ဈေးသစ်ကို တည်ဆောက်ပြီး ၂၀၀၅-၂၀၀၆ ဘဏ္ဍာရေးနှစ်အတွင်း တည်ဆောက်ဖွင့်လှစ်ခဲ့ကြောင်း သိ ရှိရပါတယ်။ ထိုသို့ တည်ဆောက်တဲ့အတွက်ကြောင့် ခန်တောဈေးဟောင်းနေရာမှာ အာဇာနည် ကျောက်တိုင်မှာ ဈေးဧရိယာအတွင်း ပါဝင်သွားပြီးတော့ အကျယ်အဝန်း ၅၅ ပေx ၄ရ ပေ မျှသာကျန်တော့ကြောင်း စိစစ်တွေ့ရှိရပါတယ်။ ဒါ့ကြောင့် အာဇာနည်နေ့ကျရောက်တဲ့ ဇူလိုင်လ ၁၉ ရက်နေ့ အခမ်းအနားမှာ အာဇာနည်ကျောက်တိုင်မှာ ဈေးရောင်းဈေးဝယ်များနှင့် ရှုပ်ထွေးနေတဲ့အတွက် ကြောင့် ဂါရဝပြု သူများ အခက်အခဲဖြစ်နေကြောင်း သိရှိရပါတယ်။ ဒါ့ကြောင့် အာဇာနည်ကျောက်တိုင် ပြောင်းရွှေ့ တည်ဆောက်ရေးအတွက် တင်ပြမေးမြန်းသူ ပြည်သူ့လွှတ်တော်ကိုယ်စားလှယ် ဦးပိုက်ကို၊ မြို့နယ်ဖွံ့ဖြိုးတိုးတက်ရေးအထောက်အကူပြုကော်မတီ ဥက္ကဋ္ဌ၊ မြို့နယ်စည်ပင်သာယာရေးကော်မတီဥက္ကဋ္ဌတို့ ပါဝင်တဲ့အဖွဲ့က အမှတ်(၁) ရပ်ကွက်၊ ဗုဒ္ဓကုန်း ရပ်ရှိ အမှတ်(၁)ရွှေချောင်းတံတားအနီးမှာ မြေကွက်လပ် ၀.၁၈ ဧကကို ခွင့်ပြုပေးရန် မြို့နယ်ခရိုင် အထွေထွေအုပ်ချုပ်ရေးဦးစီးဌာနတို့သို့ ၂၅-၄-၂၀၁၄ ရက်နေ့မှာ တင်ပြခဲ့ပါတယ်။ ၂၅-၆-၂၀၁၄ ရက်နေ့မှာ ပခုက္ကူမြို့နယ် အထွေထွေအုပ်ချုပ်ရေးဦးစီးဌာနမှ မြို့နယ်အုပ်ချုပ် ရေးမှူး၊ မြို့နယ်စီမံခန့်ခွဲရေးကော်မတီဥက္ကဋ္ဌအနေနဲ့ ခရိုင်အုပ်ချုပ်ရေးမှူးရဲ့ ညွှန်ကြားချက်နဲ့ မြို့နယ် စည်ပင်သာယာရေးကော်မတီ၊ မြို့နယ်ဖွံ့ဖြိုးတိုးတက်ရေးအထောက်အကူပြုကော်မတီတို့နဲ့ ပူးပေါင်း ပြီး ကွင်းဆင်းစစ်ဆေးခဲ့တဲ့အခါမှာ အဆိုပါမြေနေရာတွင် ရွှေချောင်းချောင်းဘေးမှာ ကပ်လျက်တည်ရှိ ခြင်း၊ ရွှေချောင်းတံတားနဲ့ ကင်းလွတ်နယ်မြေ ၁၅၀ ပေယူပါက မြေနေရာမှာ အာဇာနည်ကျောက်တိုင် တည်ဆောက်ရန် သင့်တော်တဲ့အကျယ်အဝန်းမကျန်ရှိခြင်း၊ အဝင်/အထွက်အတွက် လမ်းကျဉ်းတစ်ခု သာ ရှိခြင်းတို့ကြောင့် မသင့်လျော်ကြောင်းနှင့် အခြားသင့်လျော်သော မြေနေရာကို ပူးပေါင်းရှာဖွေကြ ရန်နှင့် မြေနေရာရရှိမှသာ အာဇာနည်ကျောက်တိုင် ရွှေ့ပြောင်းတည်ဆောက်ရေး တင်ပြဆောင်ရွက် သွားကြရန် ညှိနှိုင်းဆောင်ရွက်ထားပါကြောင်း ပြန်လည်ဖြေကြားအပ်ပါတယ်။ ဆက်လက်ပြီး ကျွန်တော်ကပဲ ဆော့လော်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးဇောင်းခေါင် မေးမြန်းခဲ့တဲ့မေးခွန်းနှင့် ပတ်သက်ပြီး ကချင်ပြည်နယ်အစိုးရအဖွဲ့ ကိုယ်စား ပြန်လည် ရှင်းလင်းဖြေဆိုသွားမှာ ဖြစ်ပါတယ်။ ကချင်ပြည်နယ်၊ မြစ်ကြီးနားခရိုင်၊ ဆော့လော်မြို့နယ် ကော့လန် ကျေးရွာမှာ အိမ်ခြေ ၃၀ နဲ့ အိမ်ထောင်စု ၃၀ စု၊ လူဦးရေ ၁၉၈ ဦးနဲ့ ငယာကျေးရွာမှာ အိမ်ခြေ ၂၃ အိမ်၊ အိမ်ထောင်စု ၂၃ စု၊ လူဦးရေ ၁၄ရ ဦး နေထိုင်တဲ့ ကျေးရွာများဖြစ်ကြပါတယ်။ ကော့လန်ကျေးရွာ အုပ်စု၊ ကော့လန်ရွာ၊ ငယာကျေးရွာတို့ဟာ ခြောက်မိုင်ခန့်ကွာဝေးပြီး အရှည် ၁၀၀ ပေ၊ အကျယ် ၅ ပေ ဘန်ချောင်းလူကူးကြိုးတံတားမှာ ကော့လန်ရွာမှ လေးမိုင်ခန့်နှင့် ငယာကျေးရွာမှ နှစ်မိုင်ခန့်အကွာ မှာ တည်ရှိပါတယ်။ အဆိုပါ ကြိုးတံတားကို ခေတ်အဆက်ဆက်မှာ ကျေးရွာနှစ်ရွာရဲ့ ပြည်သူများက ကိုယ်ထူကိုယ်ထစနစ်နဲ့ ပြုပြင်တည်ဆောက်ကာ အသုံးပြုလျက်ရှိကြောင်း သိရှိရပါတယ်။ သို့ဖြစ်ပါ၍ ၎င်းကျေးရွာနှစ်ရွာမှ အရှည် ၁၀၀ ပေ၊ ဘန်ချောင်းလူကူးကြိုးတံတားအား အရှည် ၁၀၀ ပေ အကျယ် ၅ ပေခန့်ရှိ ပျဉ်ခင်းတံတားအဖြစ် ပြန်လည်ပြုပြင်တည်ဆောက်နိုင်ရေးအတွက် စုစုပေါင်း ကျပ် ၃၄.၈ သန်း သုံးစွဲကုန်ကျမည်ဖြစ်ပါကြောင်း သိရှိရပါတယ်။ အထက်ပါကုန်ကျငွေ အတွက် မွေးမြူရေး၊ ရေလုပ်ငန်းနှင့် ကျေးလက်ဒေသဖွံ့ဖြိုးရေးဝန်ကြီးဌာနသို့ ဆက်လက်တင်ပြ တောင်းခံပေးသွားမည် ဖြစ်ပါကြောင်း ပြန်လည်ဖြေကြားအပ်ပါတယ်။ အားလုံးကို ကျေးဇူးတင်ပါ တယ်။</speech>
</Q-A>
<Q-A>
<title>မြန်အောင်မြို့နယ်၊ ငါးကတ်ကျကျေးရွာအုပ်စုရှိ ယာမြေများပေါ်တွင် ပုဂ္ဂလိကပိုင် ရေနံချက်ဖို ၂၁ ခုရှိ နေခြင်းနှင့်ပတ်သက်၍ ပြည်ထောင်စုအစိုးရအနေဖြင့် မည်ကဲ့သို့အရေးယူပေးမည်ကို သိလိုသည်နှင့် စပ်လျဉ်းသည့်မေးခွန်း</title>
<speech type="speaker">ဦးကျော်မြင့်၊ မြန်အောင်မဲဆန္ဒနယ်မှ မေးမြန်းဖို့ ဖြစ်ပါတယ်</speech>
<speech><mp id="1194">ဦးကျော်မြင့်(မြန်အောင်မဲဆန္ဒနယ်)</mp>အားလုံးမင်္ဂလာပါခင်ဗျား။ မြန်အောင်မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးကျော်မြင့် ဖြစ်ပါတယ်။ ဥက္ကဋ္ဌကြီးခင်ဗျား။ ပြည်တွင်းဖြစ်ရေနံ ချက်ဖိုများနှင့်ပတ်သက်ပြီးတော့ ကျွန်တော်တို့ နဝမပုံမှန်အစည်းအဝေးမပြီးခင် မတ် ၂၀ ရက်နေ့မှာ ကျွန်တော့်ထံကို ဖုန်းဆက်ပြီးတော့ အကြောင်းကြားလာပါတယ်။ ကျွန်တော်က ကောင်းကျိုးနဲ့ ဆိုးကျိုး သေချာစွာလေ့လာသုံးသပ်ကြပါဦးလို့ ကျွန်တော်က မှာကြားလိုက်ပါတယ်။ ကျွန်တော်တို့ လွှတ်တော် ပိတ်တဲ့ကာလမှာ ကျွန်တော်လည်း မြို့နယ်ဖွံ့ဖြိုးရေးလုပ်ငန်းတွေနဲ့ အလုပ်များနေတဲ့အတွက် အဲ့ဒီ ရေနံချက်ဖိုရှိတဲ့ဟာကို ကျွန်တော် မရောက်ခဲ့နိုင်ပါဘူး။ မတ်လ ၁၀ ရက်နေ့ရောက်တဲ့အခါကျတော့ ကျေးရွာပြည်သူလူထုကနေပြီးတော့ ကျွန်တော့်ကို လာကြည့်လှည့်ပါဦးဆိုပြီးတော့ မေတ္တာရပ်ခံကြပါ တယ်။ ဒါနဲ့ ကျွန်တော် မတ်လ ၁၂ ရက်နေ့မှာ ကျွန်တော်ကိုယ်တိုင်သွားပြီးတော့ ပထမဦးစွာ ဒီရေနံ ချက်ဖိုများရှိတဲ့ ပတ်ဝန်းကျင်ကျေးရွာကပြည်သူတွေနဲ့ တွေ့ဆုံပြီးတော့ ကျွန်ော် စုံစမ်းမေးမြန်းပါ တယ်။ နောက်ပြီးတော့မှ အဲဒီပုဂ္ဂိုလ်တွေနဲ့အတူ ဒီရေနံချက်ဖိုများရှိရာကို ကျွန်တော် သွားရောက်ပြီး တော့ လေ့လာပါတယ်။ ဥက္ကဋ္ဌကြီးခင်ဗျား။ ကျွန်တော်တို့ ပုသိမ်-မုံရွာကားလမ်းဘေး တောင်ကုန်းပေါ်မှာ မြေဧက ၈၀ ကျော်ခန့်ရှိတဲ့ တောင်ယာမြေတွေပေါ်မှာ မြေညှိစက်တွေနဲ့ညှိထိုးပြီးတော့ ပြည်တွင်း ဖြစ်ရေနံချက်ဖိုကြီးတွေ၊ ဆီသယ် (Bowser) ကားကြီးတွေ၊ PRADO တွေ၊ လင်ခရူဇာကား လူစီးကားတွေနဲ့ စက်မှုဇုန်ကြီးအလား တွေ့ရတော့ အံ့သြသွားမိတယ်။ ပထမဦးဆုံး ကျွန်တော် ဝမ်းသာပီတိ ဖြစ်သွားရတာ အမှန်ပါ။ ဥက္ကဋ္ဌကြီးခင်ဗျား။ သေချာစွာကြည့်ရှုလေ့လာ မေးမြန်းစုံစမ်းပြီးတဲ့ အခါမှာတော့ ဝမ်းနည်း စိတ်မကောင်းဖွယ်ရာ တွေ့ခဲ့ရပါတယ်။ ဒါဟာလည်း နည်းပညာချို့တဲ့မှုကြောင့် ကျွန်တော်တို့ ပြည်တွင်းဖြစ် ရေနံချက်ဖိုကြီးတွေဟာ လောင်စာထင်းကို အသုံးပြုရပါတယ်။ အဲ့ဒီတော့ ဒီရေနံချက်ဖို ကြီး ၂၁ ဖိုရဲ့ လောင်စာထင်းကုန်ကျမှုဟာ တစ်နေ့တစ်နေ့ကို ကုဗပေပေါင်း ၇၅၆၀ ခန့် ကုန်ကျနေပါ တယ်။ ဒီတစ်လ နှစ်လအတွင်းမှာပဲ အနီးပတ်ဝန်းကျင် တောင်ကတုံးတွေဖြစ်သွားပါတယ်။ တောတွေ တောင်ကတုံးတွေဖြစ်သွားပါတယ်။ ဒီနေရာမှာ အခြားအဖိုးတန်နှစ်ရှည်ပင်များ ပြန်လည်စိုက်ပျိုးဖို့ အစီအစဉ်တွေရှိပါတယ်လို့ မရေမရာအကြောင်းပြချက်တွေကို ဒေသခံပြည်သူတွေက မယုံကြည်ကြ တော့ပါဘူး။ ဥက္ကဋ္ဌကြီးခင်ဗျား။ ပိုပြီးဆိုးရွားတာက ဒီဘေးထွက်စွန့်ပစ်ပစ္စည်းများရဲ့ အန္တရာယ်ပါ။ ရေနံစိမ်းမှ ထွက်ရှိတဲ့ပစ္စည်းတွေဟာ ဘာတစ်ခုမှ စွန့်ပစ်အလဟဿဖြစ်သွားတယ်ဆိုတာမရှိဘူးလို့ ကျွန်တော် သိထားရပါတယ်။ ခေတ်မီစက်ရုံကြီးများ မဟုတ်လို့လည်း ဒီလိုစွန့်ပစ်နေရပါတယ်။ ဖိုကြီးတစ်ဖိုကို တစ်ကြိမ်ရေနံချက်လို့ရှိရင် ဂါလန် ၆၀၀၀။ ကျွန်တော်တို့ ၅၀ ဂါလန်ဝင်တဲ့ ပီပါ ၁၂၀ ချက်ရပါတယ်။ အဲ့ဒါကို သုံးရက်ချက်တဲ့အခါမှာ ဓာတ်ဆီနဲ့ ဒီဇယ်ဂါလန် ၅၀၀၀ ပြန်ထွက်ပါတယ်။ အဲ့ဒီတော့ ဖိုထဲမှာကျန်နေခဲ့တဲ့ ရေနံချေးတွေကို ဆာလဖျူရစ်အက်စစ်၊ Concentrated ဆာလဖျူရစ်အက်စစ် ၁၅ ဂါလန်၊ ဂါလန် ၂၀ နဲ့ ရောပြီးဖျော်ပြီးတော့ အဲ့ဒီချိုးတွေကို ထုတ်ရပါတယ်။ အဲ့ဒီအက်စစ် ရောရာရေနံချေးတွေကို ပထမတော့ သူတို့ ဒီအတိုင်းစွန့်ပစ်ပါတယ်။ နောက်ကျတော့ ကျင်းတွေတူးပြီးတော့ မြှုပ်ပါတယ်။ အဲ့ဒီတော့ ကျွန်တော်တို့ ဖိုကြီး ၂၁ ဖိုရဲ့ ထွက်ရှိလာတဲ့ ဒီဘေးထွက်အက်စစ်ရော ရေနံချေးတွေဟာ ကျွန်တော်တို့ သဘာဝပတ်ဝန်းကျင်ကို အများကြီးထိခိုက်ပျက်စီးစေနိုင်ပါတယ်။ ဒါကြောင့်မို့လို့ အဲ့ဒီအနီးအနားမှာရှိတဲ့ မိဘပြည်သူတွေဟာ ဒါကို အင်မတန်စိုးရိမ်နေကြပါတယ်။ စွန့်ပစ်ပစ္စည်းတွေဟာ တောင်ပေါ်မှာ အမြင့်မှာရှိနေတဲ့အတွက် လယ်မြေတွေဆီကို တစ်နည်းနည်းနဲ့ ကျဆင်းလာမယ်ဆိုလို့ရှိရင် ကျွန်တော်တို့ သဘာဝပတ်ဝန်းကျင်တွေ ထိခိုက်ပြီးတော့ တောင်သူလယ်သမားတွေ အင်မတန်စိုးရိမ်ကြောင့်ကြနေပါတယ်။ ဥက္ကဋ္ဌကြီးခင်ဗျား။ လုပ်ငန်းရှင်များဟာ အဲ့ဒီရေနံ ချက်ဖိုတစ်ဖို သုံးရက်ချက်လုပ်လျှင် တစ်ကြိမ်ကို သိန်း ၂၀ ခန့်မြတ်တယ်လို့ ဒေသခံများထံမှ ကြားသိရ ပါတယ်။ ဟုတ်/မဟုတ်၊ မှန်/မမှန် ကျွန်တော်မသိနိုင်ပေမယ့် တစ်လနှစ်လအတွင်းမှာ စက်ရုံ ၂၁ ရုံ အားချင်းဖြစ်သွားပါတယ်။ သဘာဝသစ်တောတွေလည်း ပျက်စီးသွားပါတယ်။ ဒါကြောင့် ဥက္ကဋ္ဌကြီးမှ တစ်ဆင့် ကျွန်တော် မေးမြန်းလိုတာက (၁)ပြည်တွင်းဖြစ်ရေနံချက်လုပ်ငန်းကြီးများရှိနေခြင်းကို နိုင်ငံတော်အစိုးရသိရှိပါသလား။ မည်သည့်ဝန်ကြီးဌာနများက ခွင့်ပြုချက်ဖြင့် ဆောင်ရွက်နေပါသလဲ။ (၂)တစ်နေ့ သစ်ကုဗပေ ၇၅၆၀ လောင်စာထင်းအဖြစ်အသုံးပြုနေ၍ သဘာဝပတ်ဝန်းကျင် ပျက်စီးနေမှုကို သိရှိပါသလား။ (၃)ထင်းအစားထိုးလောင်စာ၊ အခြားလောင်စာမသုံးစွဲနိုင်ခင် စက်ရုံများကို ရပ်ဆိုင်းပေးထားပါရန် အစီအစဉ်ရှိပါသလား။ (၄)ရေနံချက်လုပ်ငန်းကြီးများအပေါ်မှ နိုင်ငံတော် အတွက် အခွန်ဘဏ္ဍာမည်မျှရရှိပါသလဲ ဟူသောမေးခွန်းများကို လွှတ်တော်ဥက္ကဋ္ဌကြီးမှတစ်ဆင့် မေးမြန်းအပ်ပါတယ်ခင်ဗျား။ အားလုံးကို ကျေးဇူးတင်ပါတယ်။</speech>
<speech type="speaker">သက်ဆိုင်ရာဝန်ကြီးဌာနက ပြန်လည်ဖြေကြားဖို့ ဖြစ်ပါတယ်</speech>
<speech><agency id="96">ဦးမြင့်ဇော်(ဒုတိယဝန်ကြီး၊ စွမ်းအင်ဝန်ကြီးဌာန)</agency>ရိုသေလေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်တော်ကြီးများအားလုံး မင်္ဂလာအပေါင်းနှင့် ပြည့်စုံ ပါစေကြောင်း ဆုမွန်ကောင်းတောင်းလျက် ဂါရဝပြုအပ်ပါတယ်။ ဧရာဝတီတိုင်းဒေသကြီး၊ မြန်အောင် မဲဆန္ဒနယ် ပြည်သူ့ လွှတ်တော်ကိုယ်စားလှယ် ဦးကျော်မြင့်ရဲ့ ကြယ်ပွင့်ပြမေးခွန်းအပေါ်မှာ ကျွန်တော် စွမ်းအင်ဝန်ကြီးဌာန ဒုတိယဝန်ကြီး ဦးမြင့်ဇော်မှ ဧရာဝတီတိုင်းဒေသကြီးအစိုးအရအဖွဲ့ရဲ့ ဖြေကြား ချက်များနှင့်အတူ ပေါင်းစပ်ပြီးတော့ ဖြေကြားသွားမှာဖြစ်ပါတယ်။ လွှတ်တော်ကိုယ်စားလှယ်တော်ကြီး ရဲ့မေးခွန်းက အင်မတန်မှလည်း ကောင်းမွန်ပါတယ်။ ကြို လည်းကြိုဆိုပါတယ်။ မေးခွန်းအမှတ်(၁)နှင့် (၂)အား ဦးစွာတပေါင်းတည်း ဖြေကြားမှာဖြစ်ပါတယ်။ ဧရာဝတီတိုင်းဒေသကြီး၊ မြန်အောင်မြို့နယ် ငါးကတ်ကျကျေးရွာအုပ်စု (ပုသိမ်-မုံရွာကားလမ်းမဘေး) ယာမြေတောင်ကုန်းများပေါ်မှာ ပုဂ္ဂလိက ပိုင် ပြည်တွင်းဖြစ်ရေနံချက်ဖို ၂၁ ခုခန့်ရှိနေခြင်းကို ဧရာဝတီတိုင်းဒေသကြီးအစိုးရအဖွဲ့အနေဖြင့် သိရှိပါကြောင်း၊ ၎င်းရေနံများသည် မကွေးတိုင်းဒေသကြီးအတွင်း ခွင့်ပြုချက်ဖြင့်ဆောင်ရွက်သော လက်ယက်တွင်းများမှဖြစ်ပြီး မကွေးတိုင်းအတွင်း၌ နိုင်ငံတော်ရဲ့ အခွန်ငွေရရှိပြီးဖြစ်သည်ဟု သိရှိပါကြောင်း၊ ဧရာဝတီတိုင်းအတွင်း၌ ရေနံချက်ဖိုများ ခွင့်ပြုပေးခြင်းအားဖြင့် ရေနံချက်ဖိုတစ်ဖိုလျှင် အလုပ်သမား ၁၀ ဦးခန့် အလုပ်အကိုင်ရရှိကာ စုစုပေါင်းဒေသခံ ၂၀၀ ဦးခန့် အလုပ်အကိုင်ရရှိကြောင်း၊ ရေနံချက်ဖိုများမှရရှိလာတဲ့ လောင်စာဆီကိုလည်း တိုင်းဒေသကြီးအတွင်းမှာရှိတဲ့ လယ်ယာ ကဏ္ဍ၊ ကုန်ထုတ်လုပ်မှုကဏ္ဍ၊ ကျေးလက်ဒေသများ ခရီးသွားလာရေးကဏ္ဍများမှာ ပြန်လည်အသုံးပြုရ သဖြင့် ဒေသအတွက် များစွာအကျိုးဖြစ်ထွန်းမှုရှိကြောင်း၊ တိုင်းဒေသကြီးအစိုးရအနေဖြင့် တရားဝင် ဖွဲ့စည်းထားသော ဧရာဝတီတိုင်းဒေသကြီး ဘက်စုံဖွံ့ဖြိုးတိုးတက်ရေးဖောင်ဒေးရှင်းကို တစ်ပီပါလျှင် ၁၀၀၀ နှုန်းနဲ့ပေးသွင်းစေပြီး လုပ်ကိုင်ခွင့်ပြုခဲ့ကြောင်း၊ အဆိုပါဖောင်ဒေးရှင်းမှာလည်း တိုင်းဒေသကြီး အတွင်း သဘာဝဘေးအန္တရာယ်ကိစ္စများ၊ ပညာရေး၊ ကျန်းမာရေးအပါအဝင် ဖွံ့ဖြိုးရေးကိစ္စများမှာဆောင်ရွက်အသုံးပြုသော ဖောင်ဒေးရှင်းတစ်ခုဖြစ်ပါကြောင်း ဧရာဝတီတိုင်းဒေသကြီးအစိုးရအဖွဲ့ရဲ့ ဖြေကြားချက်အား ရှင်းလင်းဖြေကြားအပ်ပါတယ်။ ဆက်လက်ပြီးတော့ မေးခွန်းအမှတ်(၃)နှင့်(၄)အား တပေါင်းတည်းဖြေကြားမှာဖြစ်ပါတယ်။ ၁၄၅-၂၀၁၄ ရက်နေ့မှာ သတင်းစာရှင်းလင်းပွဲများပြုလုပ်ပြီးတော့ ရေနံချက်ဖိုများအား ဆန့်ကျင် ကန့်ကွက်သဖြင့် ၂-၆-၂၀၁၄ ရက်နေ့မှာ ဧရာဝတီတိုင်းဒေသကြီးအစိုးရအဖွဲ့၊ လျှပ်စစ်နှင့် စက်မှု လက်မှုဝန်ကြီး ဦးဆောင်သောအဖွဲ့မှ ကွင်းဆင်းစစ်ဆေးခဲ့ပြီးတော့ ထင်းဖြင့်အသုံးပြုခြင်းလုပ်ငန်းကို ရပ်ဆိုင်းထားခဲ့ပါကြောင်း၊ ယခုအချိန်အထိ လယ်ယာမြေများကို ထိခိုက်မှုမရှိကြောင်း၊ ယခုအခါ ထင်းမသုံးဘဲ ထင်းအစားထိုးလောင်စာဖြစ်သော စပါးခွံ၊ ကျောက်မီးသွေး အသုံးပြုရန် ညွှန်ကြားထား ပြီးတော့ ပတ်ဝန်းကျင်ထိခိုက်မှုမရှိအောင်နှင့် လယ်ယာမြေများ ထိခိုက်မှုမရှိအောင် သဘာဝပတ်ဝန်း ကျင်ထိန်းသိမ်းရေးအဖွဲ့များဖြင့် အမြဲမပြတ်စောင့်ကြည့်ဆောင်ရွက်သွားမည်ဖြစ်ပါကြောင်း ဧရာဝတီ တိုင်းဒေသကြီးအစိုးရအဖွဲ့ရဲ့ ဖြေကြားချက်အား ရှင်းလင်းတင်ပြအပ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ဆက်လက်ပြီးတော့ နောက်ဆုံး မေးခွန်းအနေနဲ့ စွမ်းအင်ဝန်ကြီးဌာနအနေဖြင့် ဒေသတွင်းစွမ်းအင်ဖူလုံရေး၊ အလုပ်အကိုင်အခွင့် အလမ်းများရရှိရေးနှင့် ဆင်းရဲမှုလျှော့ချရေးတို့ကိုရည်ရွယ်ပြီးတော့ မြန်မာ့ရေနံနှင့် သဘာဝဓာတ်ငွေ့ လုပ်ငန်းမှ လက်ရှိဆောင်ရွက်နေတဲ့ ရေနံမြေများ၊ နိုင်ငံခြားကုမ္ပဏီတို့ဖြင့် စာချုပ်ချုပ်ဆိုဆောင်ရွက်တဲ့ လုပ်ကွက်များနှင့် လွတ်ကင်းသည့်နေရာများမှာ ဖွဲ့စည်းပုံအခြေခံဥပဒေ ပုဒ်မ ၄၅၅ နှင့် နိုင်ငံတော် စီးပွားရေးပိုင်လုပ်ငန်းဥပဒေ ပုဒ်မ ၃၊ ၄ တို့အရ နိုင်ငံတော်ရဲ့ အကျိုးစီးပွားအလို့ငှာ သက်ဆိုင်ရာမြို့နယ်၊ ခရိုင်၊ တိုင်းဒေသကြီး/ ပြည်နယ်အစိုးရအဖွဲ့တို့မှ အဆင့်ဆင့်ထောက်ခံတင်ပြချက်၊ စည်းကမ်း သတ်မှတ်ချက်များနှင့် ပြည့်စုံကိုက်ညီပါက ပြည်ထောင်စုအစိုးရအဖွဲ့ရဲ့ အမိန့်ကြော်ငြာစာဖြင့် ရေနံ လက်ယက်တွင်းတိမ်များ ရှာဖွေတူးဖော်ထုတ်လုပ်ခွင့်ပြုမိန့်များ ထုတ်ပေးနိုင်ရေး စီစဉ်ဆောင်ရွက်ပေး လျက်ရှိပါတယ်။ အလားတူ စွမ်းအင်ဝန်ကြီးဌာနနှင့် ပြည်နယ်/တိုင်းဒေသကြီးအစိုးရများအကြား လုပ်ငန်းများ ခွဲဝေပိုင်းခြားဆောင်ရွက်ရန် ဖွဲ့စည်းပုံအခြေခံဥပဒေပုဒ်မ ၉၆ ဇယား ၁ နှင့် ပုဒ်မ ၁၈၈ ဇယား ၂ တို့ကို အပြန်အလှန်ဆွေးနွေးညှိနှိုင်းပြီးတော့ လိုအပ်တဲ့ ဥပဒေပြင်ဆင်ဖြည့်စွက်မှုနှင့် နည်းဥပဒေရေးဆွဲမှုတို့ကို ဆောင်ရွက်လျက်ရှိပါတယ်။ ပုဂ္ဂလိက ရေနံချက်ဖိုလုပ်ငန်းများနှင့်ပတ်သက် ပြီး စွမ်းအင်ဝန်ကြီးဌာန ဆောင်ရွက်မှုအနေဖြင့် တည်ဆဲဥပဒေ၊ နည်းဥပဒေများနှင့်အညီ လိုက်နာ ဆောင်ရွက်သွားပါရန် ဧရာဝတီတိုင်းဒေသကြီးအစိုးရအဖွဲ့ကို ညှိနှိုင်းအသိပေး အကြောင်းကြား ဆောင်ရွက်ထားပြီးဖြစ်ပါကြောင်း ရှင်းလင်းဖြေကြားအပ်ပါတယ်။ ကျေးဇူးတင်ပါတယ်။</speech>
<speech type="speaker">ဒီနေရာမှာ သဘာဝပတ်ဝန်းကျင်ထိန်းသိမ်းရေးနဲ့ သက်ဆိုင်တဲ့ကိစ္စတွေလည်း ရှိတဲ့အတွက် ဒီကိစ္စကို ရေရာတဲ့အဖြေတစ်ခုပေးထားဖို့လိုပါတယ်။ အဲ့ဒါမှမဟုတ်ဘူးဆိုလို့ရှိရင် မရေမရာအဖြေပေးထားမယ်ဆိုရင် ဒီကနေပြီးတော့ နောက်ဆက်တွဲပြဿနာတွေလည်းရှိလာနိုင်ပါ တယ်။ ဒါကြောင့်မို့လို့ ရေရာတဲ့အဖြေကိုပဲ ပေးစေလိုပါတယ်။ တကယ်လို့ ဒီနေ့ ရေရာတဲ့အဖြေမပေး နိုင်ဘူးဆိုရင် မနက်ဖြန်မှာ ထပ်ပြီးတော့ လာပြီးတော့ လွှတ်တော်မှာ ရေရာတဲ့အဖြေကို တိတိကျကျ ဖြေပေးဖို့ ဖြစ်ပါတယ်။</speech>
<speech><agency id="96">ဦးမြင့်ဇော်(ဒုတိယဝန်ကြီး၊ စွမ်းအင်ဝန်ကြီးဌာန)</agency>တိုင်းဒေသကြီးအစိုးရအဖွဲ့အနေနဲ့ ထင်းသုံးတဲ့လုပ်ငန်းကိုတော့ ရပ်ဆိုင်းထားခဲ့ပြီးဖြစ်ပါတယ်။</speech>
<speech type="speaker">ဒီလို ချက်လုပ်ဖို့ကိစ္စနဲ့ပတ်သက်လို့ ဥပဒေ၊ နည်းဥပဒေအရ ခွင့်ပြုထားပြီး ပြီလား</speech>
<speech><agency id="96">ဦးမြင့်ဇော်(ဒုတိယဝန်ကြီး၊ စွမ်းအင်ဝန်ကြီးဌာန)</agency>ဟုတ်ကဲ့။ ကျွန်တော်တို့ ဥပဒေအရ (1934 Petroleum Act) အပေါ်မှာ အခြေခံပြီးတော့ ရေနံနဲ့ ရေနံထွက်ပစ္စည်းများဆိုင်ရာဥပဒေကို ရေးဆွဲထားပြီးဖြစ်ပါတယ်။ အဲ့ဒီဥပဒေရဲ့ အပေါ်မှာ သဘောထားမှတ်ချက်ကို ရှေ့နေချုပ်ရုံးမှာ ကျွန်တော်တို့ တင်ပြထားပါတယ်။ အလားတူပဲ အဲ့ဒီရဲ့ နည်းဥပဒေဖြစ်တဲ့ အဲ့ဒီအထဲထဲမှာ ချက်လုပ်ခြင်းနဲ့ပတ်သက်ပြီးတော့ အသေးစိတ်ပါဝင်တဲ့ နည်းဥပဒေအပိုင်းကိုတော့ ရေးဆွဲပြုစုဆောင်ရွက်ဆဲပဲဖြစ်ပါတယ်။</speech>
<speech type="speaker">ဒါကြောင့် တည်ဆဲဥပဒေအရ ဘယ်လိုအကျိုးသက်ရောက်မှုရှိပါသလဲ</speech>
<speech><agency id="96">ဦးမြင့်ဇော်(ဒုတိယဝန်ကြီး၊ စွမ်းအင်ဝန်ကြီးဌာန)</agency>ဒီချက်လုပ်ခြင်းကဏ္ဍက နည်းနည်း လေးကျယ်ပြန့်ပါတယ်။ ဒီရေနံထွက်ပစ္စည်းချက်လုပ်ခြင်းမှာ နံပါတ်(၁)ကတော့ အရည်အသွေး ကောင်းမွန်ဖို့လိုပါတယ်။ အခု ပုဂ္ဂလိကချက်လုပ်နေတဲ့ အပိုင်းလေးတွေမှာ အခုနက တိုင်းဒေသကြီး အစိုးရအဖွဲ့အနေနဲ့ ရည်ရွယ်ချက်ကောင်းနဲ့ လုပ်နေတာမှန်ပါတယ်။ လယ်ယာထွက်ကုန်၊ လယ်ယာ လုပ်ငန်းတွေမှာ အထူးသဖြင့် အသုံးပြုတဲ့အင်ဂျင်စက်တွေ သွားလာရေးတွေအတွက် အထောက်အပံ့ ပေးနိုင်သော်လည်းပဲ ဒီရေနံချက်လုပ်မှု၊ ယာဉ်စက်ယန္တရားကြီးတွေ အသုံးပြုမှုတို့ ကျွန်တော်တို့ ခေတ်မီကားတွေအသုံးပြုမှုကျတော့ ဒါခေတ်မီဖို့လိုပါတယ်။ အလားတူပဲ ဒီရေနံဟာ ဟိုက်ဒရိုကာဗွန် လို့ခေါ်တဲ့ မီးလောင်လွယ်တဲ့ပစ္စည်းဖြစ်တဲ့အတွက်ကြောင့်မို့လို့ ချက်လုပ်တဲ့နေရာမှာလည်း နည်းစဉ် များရှိဖို့ ခေတ်မီတဲ့နည်းစဉ်များနှင့် ချက်လုပ်ဖို့လိုပါတယ်။ ဒါကြောင့် ကျွန်တော် ရှင်းလင်းတင်ပြသွား တဲ့အထဲထဲမှာ ကျွန်တော်တို့ စည်းကမ်းသတ်မှတ်ချက်များနှင့်အညီဆိုပြီးတော့ ပါပါတယ်။ အဲ့ဒီ စည်းကမ်းသတ်မှတ်ချက်များနှင့်အညီဖြစ်အောင်လည်းပဲ နည်းဥပဒေထဲမှာ ကျွန်တော်တို့ Technical အပိုင်းတွေမှအစပါဝင်ပြီးတော့ ဆွေးနွေးပြုစုဆောင်ရွက်လျက်ရှိပါကြောင်း တင်ပြအပ်ပါတယ်ခင်ဗျာ။</speech>
<speech type="speaker">ဖြေတာတွေကိုတော့ သဘောပေါက်ပါတယ်။ ဒါပေမယ်လို့ လွှတ်တော်အနေနဲ့ လည်း မိမိတို့မသိရင်တော့လည်း ဘာမှပြောစရာမရှိဘူးပေါ့။ လွှတ်တော်ကို ဥက္ကဋ္ဌကတစ်ဆင့် တရားဝင်မေးလာတဲ့ မေးခွန်းအပေါ်ကို ကျွန်တော်တို့အနေနဲ့လည်း ပြည်ထောင်စုအစိုးရကတစ်ဆင့် သက်ဆိုင်ရာဝန်ကြီးဌာနကို မေးပါတယ်။ သက်ဆိုင်ရာဝန်ကြီးဌာနက ပြန်ဖြေဖို့တာဝန်ရှိတာနဲ့ ပြန်လည်ဖြေပါတယ်။ သို့ရာတွင် မေးခွန်းတစ်ခုမေးတယ်ဆိုတဲ့နေရာမှာ မေးခွန်းရဲ့ ရည်ရွယ်ချက်ပေါ် မူတည်ပြီးတော့ သက်ဆိုင်ရာဝန်ကြီးဌာနကလည်း တိကျတဲ့အဖြေ တစ်နည်းအားဖြင့်ပြောမယ်ဆိုရင် ကတိကဝတ်ပြု နိုင်တဲ့အဖြေမျိုးပဲ ဖြစ်စေချင်ပါတယ်။ ဒါကြောင့်မို့လို့ ကျွန်တော့်ဘက်က ပြောမယ်ဆို ရင်တော့ ဒီအဖြေသည် ကတိကဝတ်မဖြစ်လာသလို တစ်ဖက်ကလည်း မတိကျတဲ့အတွက် ဒါကိုတော့ ပြန်ပြီးတော့ အဖြေပေးစေလိုပါတယ်။ ဒါကို ကျွန်တော် လွှတ်တော်ကိုလည်း ဒီလိုပဲ တင်ပြချင်ပါတယ်။ ဘာကြောင့်လဲ။ ကျွန်တော်တို့ မသိရင် ဘာမှမဖြစ်ပါဘူး။ သိလာတဲ့အတွက် သိတဲ့အပေါ်မူတည်ပြီးတော့ ထိုက်သင့်တဲ့မေးခွန်း၊ အဖြေ၊ ဆောင်ရွက်မယ့်ကိစ္စတွေလည်း တိတိကျကျဖြစ်သွားမှပဲ အားလုံး အတွက် အဆင်ပြေမှာဖြစ်ပါတယ်။ ဒါကြောင့်မို့လို့ ဒီမေးခွန်း လာဖြေတဲ့နေရာမှာ တိကျတဲ့အဖြေ၊ ကတိကဝတ်ဖြစ်စေသောကိစ္စများ ပြန်လည်ဖြေပေးဖို့ သက်ဆိုင်ရာဝန်ကြီးဌာနနှင့် သက်ဆိုင်ရာအစိုးရ အဖွဲ့ကို ပြန်လည်တိုက်တွန်းပါတယ်</speech>
<speech type="speaker">မြန်အောင်မဲဆန္ဒနယ်မှ ဦးကျော်မြင့်မေးတဲ့ မေးခွန်းနှင့်ပတ်သက်ပြီးတော့ သက်ဆိုင်ရာဝန်ကြီးဌာနကို ကျွန်တော့်အနေနဲ့ နည်းနည်းပြန်လည်တင်ပြရခြင်းပြုလိုပါတယ်။ ဒီနေ့ နိုင်ငံ့အကြီးအကဲအနေနဲ့လည်း လုပ်ငန်းများဆောင်ရွက်တဲ့နေရာမှာ တာဝန်ခံမှု၊ တာဝန်ယူမှုအဓိက ထားပြီး ဆောင်ရွက်နေတဲ့အချိန်ဖြစ်ပါတယ်။ ကျွန်တော်တို့လွှတ်တော်မှာလည်း တာဝန်ခံမှု၊ တာဝန်ယူမှု အပြင် ပွင့်လင်းမြင်သာမှုကိုအလေးထားပြီး ဆောင်ရွက်နေတဲ့ အချိန်ကာလဖြစ်ပါတယ်။ ဒါကြောင့် မို့လို့ ဒီတင်ပြတဲ့မေးခွန်းနဲ့ပတ်သက်လို့ ဘယ်ဝန်ကြီးဌာနမှာ တာဝန်ရှိသလဲ။ ဘယ်ဝန်ကြီးဌာနက တာဝန်ခံ ဆောင်ရွက်ရမလဲဆိုတာလည်း ပြန်ပြီးတော့ သုံးသပ်ဖို့လိုပါတယ်။ ဒါမှ ဒီနေ့ကျွန်တော်တို့ ပြောနေတဲ့ တရားဥပဒေစိုးမိုးရေးဆိုတဲ့နေရာမှာ ဒီဥပဒေကိုကိုင်တွယ်ကျင့်သုံးတဲ့ဌာနအပြင် ပြည်သူ အားလုံး လိုက်နာရမယ့်ကိစ္စပဲဖြစ်ပါတယ်။ ဌာနကိုယ်တိုင်က ထုတ်ပြန်ထားတဲ့ တည်ဆဲဥပဒေတွေကို မလိုက်နာဘူးဆိုလို့ရှိရင် တရားဥပဒေစိုးမိုးမှုဟာ ဘယ်လိုမှမဖြစ်နိုင်ပါဘူး။ အဲ့ဒီနည်းတူပဲ သက်ဆိုင်ရာတာဝန်ရှိတဲ့လူတွေအပြင် ဆိုင်ရာ ဆိုင်ရာပြည်သူတွေကလည်း ထုတ်ပြန်ထားတဲ့ဥပဒေတွေကို ချိုးဖောက်နေတာကို တာဝန်ရှိတဲ့ဌာနက လျစ်လျူပြု ထားမယ်ဆိုလို့ရှိရင် တာဝန်မကျေတဲ့အတွက် ဒီဌာနမှာလည်း တာဝန်ရှိတာဖြစ်ပါတယ်။ အခုတင်ပြတဲ့ နောက်ဆက်တွဲပြဿနာလေးတွေကလည်းရှိ နိုင်ပါတယ်။ ကြားလိုက်ပါတယ်။ ဒါမကွေးတိုင်းက လက်ယက်တွင်းတွေက ထုတ်လိုက်တဲ့ရေနံတွေ မကွေးတိုင်းမှာမချက်ဘဲနဲ့ ဧရာဝတီတိုင်းမှာချက်တယ်။ ဒီဟာသည် တစ်ကယ်ဖြစ်စဉ်ဖြစ်ရပ်မှန်/မမှန် ကျွန်တော် ခုနက မြန်အောင်လို့ပြောလိုက်တဲ့အတွက် မြန်အောင်ဟာရေနံနယ်မြေတစ်ခုဖြစ်ပါတယ်။ ဒါကြောင့်မို့လို့ မြန်အောင်ဒေသကထွက်တဲ့ရေနံတွေကို ဒီဧရာဝတီတိုင်းမှာပဲ အခုလိုချက်တယ်ဆိုရင် အဓိပ္ပါယ်တစ်မျိုးဖြစ်ပါတယ်။ ဒါကြောင့်မို့လို့ မေးတဲ့မေးခွန်း၊ မေးတဲ့မေးခွန်းရှင်အပြင် ဒီကိစ္စဟာ ကျွန်တော်တို့ ပြည်သူနဲ့ ကျွန်တော်တို့လွှတ်တော်နဲ့ပါသက်ဆိုင်တဲ့အတွက် ဖြေကြားတဲ့နေရာမှာတာဝန် ယူမှု၊ တာဝန်ခံမှုပေါ်မူတည်ပြီးတော့ရှင်းရှင်းလင်းလင်း ကတိပါတဲ့အဖြေမျိုး ဆောင်ရွက်မှသာ နှစ်ဖက် လုံးတာဝန်ကျေမယ့်သဘောဖြစ်တဲ့အတွက် အခုလို ကျွန်တော် ပြန်လည်ရှင်းလင်းတင်ပြခြင်းဖြစ်ပါတယ်။ ဒီလိုဆောင်ရွက်ခြင်းဟာ နိုင်ငံ့အတွက်၊ ပြည်သူ့အတွက် အဲ့ဒီနည်းတူပဲ သက်ဆိုင်ရာတာဝန်နဲ့ တာဝန်ယူရတဲ့ဝန်ကြီးဌာနအတွက်နဲ့ ကျွန်တော်တို့လွှတ်တော်အတွက် အရေးကြီးပါတယ်။ အဲ့လိုမှ မဟုတ်ဘူးဆိုလို့ရှိရင်တော့ လွှတ်တော်ရဲ့ ဂုဏ်သိက္ခာ၊ အစိုးရရဲ့ ဂုဏ်သိက္ခာ ဒါတွေလည်း ကျဆင်းနိုင် တဲ့အတွက် ဒီကိစ္စကို အလေးထား စဉ်းစားဖြေကြားပေးဖို့ ကျွန်တော် အခုလိုပြောရခြင်းဖြစ်ပါတယ်။</speech>
</Q-A>
<Q-A>
<title>နတ်တလင်းမြို့နယ် ပြည်သူ့ဆေးရုံရှိ အရေးပေါ်လူနာတင်ယာဉ်အဟောင်းကို အပ်နှံပြီး ယာဉ်အသစ် ထုတ်ပေးရန် အစီအစဉ်ရှိ/မရှိနှင့်စပ်လျဉ်းသည့်မေးခွန်း</title>
<speech type="speaker">ဦးရဲထွဋ်ဦး၊ နတ်တလင်းမဲဆန္ဒနယ်မှ မေးမြန်းဖို့ဖြစ်ပါတယ်။</speech>
<speech><mp id="282">ဦးရဲထွဋ်ဦး(နတ်တလင်းမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များ၊ ဖိတ်ကြားထားသော ဧည့်သည်တော်များအားလုံး မင်္ဂလာပါခင်ဗျား။ ကျွန်တော်ကတော့ ပဲခူးတိုင်းဒေသကြီး၊ နတ်တလင်းမဲဆန္ဒနယ်က ဦးရဲထွဋ်ဦးဖြစ်ပါတယ်။ ကျွန်တော် မေးမြန်းလိုတဲ့ မေးခွန်းကတော့ ကျန်းမာရေးဝန်ကြီးဌာနနှင့်ပတ်သက်သော မေးခွန်းဖြစ်ပါတယ်။ ဥက္ကဋ္ဌကြီးခင်ဗျား။ ပဲခူးတိုင်းဒေသကြီး၊ နတ်တလင်းမြို့နယ် ပြည်သူ့ဆေးရုံတွင် အရေးပေါ်လူနာတင် ယာဉ်တစ်စီးအား ၁၉၇၅ ခုနှစ်တွင် လက်ခံရရှိခဲ့ပြီး ၎င်းလူနာတင်ယာဉ်ဖြင့် အရေးပေါ်လူနာများအား လိုအပ်သည့်ဆေးရုံသို့ အလျင်အမြန်ပို့ဆောင်ပေးနိုင်သဖြင့် လူနာအသက်ပေါင်းများစွာကို ကယ်တင် နိုင်ခဲ့ပါတယ်။ ယခုအခါ လူနာတင်ယာဉ်သည် အသုံးပြု ဆောင်ရွက်နိုင်ခြင်းမရှိခဲ့သည်မှာ နှစ်ပေါင်း များစွာကြာမြင့်ခဲ့ပါပြီ။ နတ်တလင်းမြို့နယ် ပြည်သူ့ဆေးရုံသည် ရန်ကုန်-ပြည် ကားလမ်းမပေါ်တွင် တည်ရှိပြီး ရပ်ကွက်ကျေးရွာ ၈၂ အုပ်စု၊ လူဦးရေ ၁၇၀၀၀၀ ၀န်းကျင်တို့မှ ကျန်းမာရေးအတွက် မှီခို အားထားရာဆေးရုံဖြစ်ပါတယ်။ သို့ပါ၍ အရေးပေါ်လူနာတင်ယာဉ်အသစ်တစ်စီး ထုတ်ပေးနိုင်မည် ဆိုပါက ရန်ကုန်မြို့နှင့် ပြည်မြို့ရှိ အဆင့်မြင့်ဆေးရုံကြီးများသို့ အရေးပေါ်လူနာများ လွှဲပြောင်းပေးပို့ ရာတွင် ငွေကြေးကုန်ကျမှုသက်သာလွယ်ကူခြင်း၊ ကျေးလက်ကျန်းမာရေးဌာနများမှ မြို့နယ်ဆေးရုံသို့ လွှဲပြောင်းပေးပို့သောလူနာများအား သွားရောက်သယ်ယူကုသပေးနိုင်ခြင်း၊ မကြာခဏဖြစ်ပွားနေသော မတော်တဆယာဉ်တိုက်မှုများအား အချိန်မီသွားရောက် သယ်ယူကုသပေးနိုင်ခြင်းတို့ကြောင့် လူနာများ၏အသက်ပေါင်းများစွာကို အချိန်နှင့်တစ်ပြေးညီကယ်တင်နိုင်မည်ဖြစ်ပါတယ်။ သို့ဖြစ်ပါ၍ ကျွန်တော်မေးမြန်းလိုတဲ့ မေးခွန်းကတော့ (၁) အရေးပေါ်လူနာတင်ယာဉ်အဟောင်းအား ပြန်လည် အပ်နှံခွင့်ပေးပြီး လူနာတင်ယာဉ်အသစ် ပြန်လည်ထုတ်ပေးရန် အစီအစဉ်ရှိ/မရှိ၊ (၂) အစီအစဉ်ရှိပါက ဒေသခံပြည်သူများ၏ ကျန်းမာရေးစောင့်ရှောက်မှုအတွက် မည်သည့်အချိန်တွင် ဆောင်ရွက်ပေးမည် ကိုသိရှိလိုပါသဖြင့် ပြည်သူ့လွှတ်တော်ဥက္ကဋ္ဌကြီးမှတစ်ဆင့် လေးစားစွာမေးမြန်းအပ်ပါတယ်ခင်ဗျား။</speech>
</Q-A>
<Q-A>
<title>သာယာဝတီမြို့နယ်၊ ကျွဲသတ်ကျေးရွာတွင် ကျေးလက်ကျန်းမာရေးဌာန ချထားပေးနိုင်ခြင်းရှိ/မရှိနှင့် စပ်လျဉ်းသည့်မေးခွန်း</title>
<speech type="speaker">ဦးမောင်မောင်၊ သာယာဝတီမဲဆန္ဒနယ်မှ မေးမြန်းဖို့ ဖြစ်ပါတယ်</speech>
<speech><mp id="277">ဦးမောင်မောင်(သာယာဝတီမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီး နှင့် ပြည်သူ့လွှတ်တော်ကိုယ်စားလှယ်များ၊ ပြည်ထောင်စုဝန်ကြီးများ၊ ဒုတိယဝန်ကြီးများနှင့် ဧည့်သည်တော်များအားလုံး မင်္ဂလာအပေါင်းနှင့် ပြည့်စုံကြပါစေကြောင်း ဦးစွာဆုတောင်းမေတ္တာပို့သအပ်ပါ တယ်။ ကျွန်တော်ကတော့ ပဲခူးတိုင်းဒေသကြီး၊ သာယာဝတီမဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဦးမောင်မောင်ဖြစ်ပါတယ်။ ကျွန်တော့်အနေနဲ့ သာယာဝတီမြို့နယ်၊ သာယာဝတီမြို့၊ ကျွဲသတ်ကျေးရွာအုပ်စု၊ ကျွဲသတ်ကျေးရွာမှာရှိတဲ့ ကျေးလက်ကျန်းမာရေးဌာနအသစ်ဖွင့်လှစ်ပေးနိုင် ရေးနှင့်ပတ်သက်ပြီး မေးခွန်းမေးမြန်းမှာဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ကျွဲသတ်ကျေးရွာ ကျန်းမာရေးဌာန မြေနေရာသည် သာယာဝတီမြို့ရဲ့ မြောက်ဘက်မှာတည်ရှိပြီးတော့ ရန်ကုန်-ပြည်လမ်းနဲ့ ၃ ဖာလုံ အကွာ အင်းရွာပန်းကန်စက်နှင့် ဆက်စပ်လျက်ရှိပါတယ်။ ကျွဲသတ်ကျေးရွာအုပ်စုဟာ အသရော်ကျေးလက် ကျန်းမာရေးဌာနနှင့် ၉ မိုင် အကွာအဝေးမှာရှိပြီးတော့ သာယာဝတီခရိုင် ပြည်သူ့ဆေးရုံကြီးနှင့် ၈ မိုင် အကွာမှာရှိပါတယ်။ ကျွဲသတ်ကျေးရွာမှာ ဘုန်းတော်ကြီးကျောင်းနှစ်ကျောင်း ရှိပြီးတော့ ကျေးရွာအနေ နဲ့ လယ်ယာစိုက်ပျိုးရေးလုပ်ငန်း၊ အင်းရွာပန်းကန်စက်၊ ရေနံထပ်ဆင့်တွန်းလွှတ်စက်ရုံ၊ မီးရထား ဘူတာ၊ အင်းရွာရဲကင်း၊ အခြေခံပညာအလယ်တန်းကျောင်းခွဲစသည့် တောင်သူလယ်သမားများ၊ အလုပ်သမားများ၊ ဝန်ထမ်းများ၊ ကျောင်းသူကျောင်းသားများ အလွှာစုံနေထိုင်တဲ့ဒေသဖြစ်ပါတယ်။ ကျေးလက်ကျန်းမာရေးဌာန ဆေးခန်းမြေအဖြစ် မြေနေရာအကျယ်အဝန်း ၁.၅ ဧကကို ကျေးရွာမှ စုပေါင်းဝယ်ယူထားရှိပြီးတော့ ကျန်းမာရေးဝန်ကြီးဌာန၊ ကျန်းမာရေးဦးစီးဌာနသို့ သတ်ကျေးရွာ ကျန်းမာရေးဌာနပိုင်မြေအဖြစ်လည်း လှူဒါန်းပြီးဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ကျန်းမာရေးဦးစီးဌာနမှ သတ် ကျေးရွာ ကျန်းမာရေးဌာနအဖြစ် ခွင့်ပြုမည်ဆိုပါက ၎င်းနှင့်နီးစပ်ရာ အုပ်စု ၁၂ စုမှ ကျေးရွာ ၄၆ ရွာအိမ်ခြေ ၄၄၆ရ အိမ်မှာရှိတဲ့ လူဦးရေ ၁၇၈၂၁ ဦးအတွက် ကျန်းမာရေးစောင့်ရှောက်မှုကို ခံယူနိုင်မှာ ဖြစ်ပါတယ်။ ၎င်းအပြင် နီးစပ်ရာ သဲဖြူကျေးလက်ကျန်းမာရေးဌာနခွဲ၊ ကံကလေးကျေးရွာကျန်းမာရေး ဌာနခွဲ၊ ငဖြူချောင်းကျေးရွာဌာနခွဲ၊ သစ်တော်ရိုးကျေးရွာဌာနခွဲ။ အဲဒီကျေးရွာ ကျေးလက်ကျန်းမာရေး ဌာနခွဲလေးခုရဲ့ အလယ်ဗဟိုမှာရှိတဲ့အတွက်ကြောင့်လည်း တစ်ကြောင်း၊ တစ်ဖန် ၎င်းကျေးလက် ကျန်းမာရေးဌာနခွဲ လေးနေရာသို့လည်း လမ်းပန်းဆက်သွယ်ရေးသွားလာမှုလွယ်ကူတဲ့အတွက်ကြောင့်မို့လို့ ဒေသခံများက ကျန်းမာရေးစောင့်ရှောက်မှုခံယူနိုင်ရန်အတွက် ကျေးလက်ကျန်းမာရေး ဌာနအသစ်အဖြစ် ဖွင့်လှစ်ပေးနိုင်ရန်အတွက် တင်ပြတောင်းခံလျက်ရှိပါတယ်။ သို့ပါ၍ ကျွန်တော် မေးလိုတဲ့ မေးခွန်းကတော့ (၁) ကျွဲသတ်ကျေးရွာတွင် ကျေးလက်ကျန်းမာရေးဌာန ဖွင့်လှစ်ပေးနိုင် ခြင်းရှိ/မရှိနှင့် (၂) အကယ်၍ဖွင့်လှစ်ပေးမည်ဆိုပါက မည်သည့်အချိန်တွင် ဖွင့်လှစ်ပေးနိုင်မည်ကို သိလိုပါ၍ ပြည်သူ့လွှတ်တော်ဥက္ကဋ္ဌကြီးမှတစ်ဆင့် ဒေသခံများကိုယ်စား လေးစားစွာမေးမြန်းအပ်ပါ တယ်။ အားလုံးပဲ ကျေးဇူးတင်ပါတယ်။</speech>
<speech type="speaker">ကိုယ်စားလှယ်နှစ်ဦးရဲ့ မေးမြန်းချက်ကို ကျန်းမာရေးဝန်ကြီးဌာနက ဖြေကြားဖို့ ဖြစ်ပါတယ်</speech>
<speech><agency id="98">ဒေါက်တာဖေသက်ခင်(ပြည်ထောင်စုဝန်ကြီး၊ ကျန်းမာရေးဝန်ကြီးဌာန)</agency>လေးစားအပ်ပါ သော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်ကြီးများကို ကျန်းမာရေးဝန်ကြီးဌာန ပြည်ထောင်စုဝန်ကြီးအနေနဲ့ ပထမဦးစွာ ပဲခူးတိုင်းဒေသကြီး၊ နတ်တလင်းမဲဆန္ဒနယ် ပြည်သူ့ လွှတ်တော်ကိုယ်စားလှယ် ဦးရဲထွဋ်ဦးရဲ့ မေးခွန်းကို ပြန်လည်ဖြေကြားမှာ ဖြစ်ပါတယ်။ ကျန်းမာရေး ဦးစီးဌာနရဲ့ ဖွဲ့စည်းပုံအရ ကျွန်တော်တို့ မြို့နယ်ဆေးရုံတွေမှာ လူနာတင်ယာဉ်ဖွဲ့စည်းပုံမရှိခဲ့ပါဘူး။ ဒါပေမယ့်လည်း ခေတ်အဆက်ဆက်မှာ ဒီနိုင်ငံတကာက လှူဒါန်းတာတွေနဲ့ ကျွန်တော်တို့ပေးနိုင်တဲ့ မြို့လေးတွေကိုပေးခဲ့တယ်။ ဒီလိုပဲ သက်ဆိုင်ရာဒေသခံအလှူရှင်များကလှူဒါန်းထားတဲ့ ကားလေးတွေနဲ့ ဒီလိုပဲသုံးခဲ့ပါတယ်။ အဲ့လိုသုံးခဲ့တဲ့အခါမှာ ဖွဲ့စည်းပုံမရှိတဲ့အတွက် ကျွန်တော်တို့ ယာဉ်မောင်း ကိုလည်း ဖွဲ့စည်းပုံမှာမပါတော့ ကိုယ့်ဘာကိုယ်အစီအစဉ်နဲ့ငှားကြရတယ်။ ဒီလိုပဲဖွဲ့စည်းပုံမရှိတဲ့ အခါမှာ ဆီခွဲတန်းလည်းမပါတဲ့အတွက် ဝယ်ရတယ်။ မည်သူ့ကို အခမဲ့ပို့ဆောင်ပေးမယ်၊ မည်သူ ကိုတော့ ဆီဖိုးပြန်တောင်းမယ်ဆိုတာ သက်ဆိုင်ရာမြို့နယ်တွေမှာ ကြီးကြပ်ကော်မတီတွေဖွဲ့ပြီး တော်တော်လည်း ခေါင်းကိုက်ကြတယ်ဆိုတာ သိပါတယ်။ ဒါကြောင့်မို့လို့ ကျွန်တော်တို့အနေနဲ့ ၂၀၁၅၂၀၁၆ ကနေစပြီးတော့ မြို့နယ်အဆင့် ၃၃၀ စလုံးမှာလူနာတင်ယာဉ်တွေကို မြို့နယ်အဆင့် ပြည်သူ့ဆေးရုံတွေ အားလုံးမှာဖြည့်ဆည်းနိုင်ဖို့ကို၊ ထောက်ပံ့နိုင်ဖို့ စီမံချက်ရေးဆွဲဆောင်ရွက်ပြီးတော့ ပြည်ထောင်စုအစိုးရအဖွဲ့ကနေတစ်ဆင့် ပြည်သူ့လွှတ်တော်မှာဘတ်ဂျတ်တင်ပြတောင်းခံပြီး မြို့နယ် အားလုံးမှာထားနိုင်ဖို့ ကျွန်တော်တို့ရှေ့နှစ်မှာဆောင်ရွက်သွားမှာဖြစ်တဲ့အတွက် နတ်တလင်းမြို့နယ် ပြည်သူ့ဆေးရုံအတွက် လိုအပ်လျက်ရှိတဲ့ လူနာတင်ယာဉ်တစ်စီးကိုလည်း ထည့်သွင်းလျာထားပြီး ဖြစ်ကြောင်း ဖြေကြားလိုပါတယ်။ ဒီလိုပဲတစ်စပ်တည်းမှာပဲ ကျွန်တော်တို့ ခွဲစိပ်ခန်းတွေကိုကြည့်လိုက်မယ်ဆိုရင် ခွဲစိပ်ခန်းခုတင် များသည် လွန်ခဲ့သောနှစ်ပေါင်း ၂၀၊ ၃၀ စသဖြင့်က ထားခဲ့တဲ့ခုတင်တွေဖြစ်တဲ့အတွက် လွှတ်တော် ကိုယ်စားလှယ်ကြီးများ ကိုယ့်မြို့ ကိုယ်ပြန် ကြည့်မယ်ဆိုရင် တော်တော်လေးဟောင်းနေတာကိုတွေ့ ရမှာဖြစ်ပါတယ်။ အဲဒီတော့ ကျွန်တော်တို့ကလည်းတင်လာတဲ့ ဒီမြို့နယ်တွေကနေ တစ်ခုတင်ချင်း၊ တစ်မြို့နယ်ချင်း တင်လာတာတွေ လဲပေးရာကနေ အခုတော့ ကျွန်တော့်အနေနဲ့ကတော့ မြို့နယ်ရော၊ ခရိုင်ရော၊ တိုင်းဒေသကြီးအဆင့်ဆင့်မှာလိုနေတဲ့ ဒီဟောင်းနွမ်းနေတဲ့ဟာတွေ အကုန်လုံးပြန်ပြီးတော့ ဒီ System တစ်ခုလုံးကိုလဲဖို့လည်း အစီအစဉ်ရှိတဲ့အတွက် အစီအစဉ်များ ချမှတ်ဆောင်ရွက်နေပြီ ဖြစ်ကြောင်း တစ်ပါတည်း ဖြေကြားလိုပါတယ်။ ဆက်လက်ပြီးတော့ ပဲခူးတိုင်းဒေသကြီး၊ သာယာဝတီမဲဆန္ဒနယ် ပြည်သူ့လွှတ်တော် ကိုယ်စားလှယ် ဦးမောင်မောင်ရဲ့ မေးခွန်းကို ဖြေကြားမှာ ဖြစ်ပါတယ်။ ပဲခူးတိုင်းဒေသကြီး၊ သာယာဝတီမြို့နယ် ကျွဲသတ်ကျေးရွာမှာ ကျေးလက်ကျန်းမာရေးဌာန ဖွင့်လှစ်ခွင့်ရနိုင်ဖို့အတွက် ကျန်းမာရေးဝန်ကြီးဌာန၊ ကျန်းမာရေးဦးစီးဌာနဟာ ၁၂-၆-၂၀၁၄ ရက်စွဲပါစာအမှတ်၊ ကမဘ/(ဃ) ၁၂၀၄/၉၉ နဲ့ ဖွဲ့စည်းပုံခွင့်ပြုမိန့်ထုတ်ပြန်ပေးခဲ့ပြီးဖြစ်ကြောင်း ပြန်လည်ဖြေကြားလိုပါတယ်။ ကျေးဇူး အများကြီးတင်ပါတယ်။</speech>
<speech type="speaker">မြန်အောင်မဲဆန္ဒနယ်မှ ဦးကျော်မြင့်မေးတဲ့ မေးခွန်းနှင့်ပတ်သက်ပြီးတော့ သက်ဆိုင်ရာဝန်ကြီးဌာနကို ကျွန်တော့်အနေနဲ့ နည်းနည်းပြန်လည်တင်ပြအကြံပြုလိုပါတယ်။ ဒီနေ့ နိုင်ငံ့အကြီးအကဲအနေနဲ့လည်း လုပ်ငန်းများဆောင်ရွက်တဲ့နေရာမှာ တာဝန်ခံမှု၊ တာဝန်ယူမှု အဓိက ထားပြီး ဆောင်ရွက်နေတဲ့အချိန်ဖြစ်ပါတယ်။ ကျွန်တော်တို့လွှတ်တော်မှာလည်း တာဝန်ခံမှု၊ တာဝန်ယူ မှုအပြင် ပွင့်လင်းမြင်သာမှုကိုအလေးထားပြီး ဆောင်ရွက်နေတဲ့ အချိန်ကာလဖြစ်ပါတယ်။ ဒါကြောင့် မို့လို့ ဒီတင်ပြတဲ့မေးခွန်းနဲ့ပတ်သက်လို့ ဘယ်ဝန်ကြီးဌာနမှာ တာဝန်ရှိသလဲ။ ဘယ်ဝန်ကြီးဌာနက တာဝန်ခံဆောင်ရွက်ရမလဲဆိုတာလည်း ပြန်ပြီးတော့ သုံးသပ်ဖို့လိုပါတယ်။ ဒါမှ ဒီနေ့ကျွန်တော်တို့ ပြောနေတဲ့ တရားဥပဒေစိုးမိုးရေးဆိုတဲ့နေရာမှာ ဒီဥပဒေကိုကိုင်တွယ်ကျင့်သုံးတဲ့ဌာနအပြင် ပြည်သူ အားလုံး လိုက်နာရမယ့်ကိစ္စပဲဖြစ်ပါတယ်။ ဌာနကိုယ်တိုင်က ထုတ်ပြန်ထားတဲ့ တည်ဆဲဥပဒေ တွေကို မလိုက်နာဘူးဆိုလို့ရှိရင် တရားဥပဒေစိုးမိုးမှုဟာ ဘယ်လိုမှမဖြစ်နိုင်ပါဘူး။ အဲ့ဒီနည်းတူပဲ သက်ဆိုင်ရာတာဝန်ရှိတဲ့လူတွေအပြင် ဆိုင်ရာ ဆိုင်ရာပြည်သူတွေကလည်း ထုတ်ပြန်ထားတဲ့ ဥပဒေတွေကို ချိုးဖောက်နေတာကို တာဝန်ရှိတဲ့ဌာနက လျစ်လျူပြု ထားမယ်ဆိုလို့ရှိရင် တာဝန်မကျေတဲ့အတွက် ဒီဌာနမှာလည်း တာဝန်ရှိမှာဖြစ်ပါတယ်။ အခုတင်ပြတဲ့ နောက်ဆက်တွဲ ပြဿနာလေးတွေကလည်း ရှိနိုင်ပါတယ်။ ကြားလိုက်ပါတယ်။ ဒါမကွေးတိုင်းဒေသကြီးက လက်ယက်တွင်းတွေက ထုတ်လိုက်တဲ့ ရေနံတွေ မကွေးတိုင်းဒေသကြီးမှာ မချက်ဘဲနဲ့ ဧရာဝတီတိုင်းဒေသကြီးမှာချက်တယ်။ ဒီဟာသည် တကယ်ဖြစ်စဉ်ဖြစ်ရပ်မှန်/မမှန် ကျွန်တော် ခုနက မြန်အောင်လို့ပြောလိုက်တဲ့အတွက် မြန်အောင်ဟာ ရေနံနယ်မြေတစ်ခု ဖြစ်ပါတယ်။ ဒါကြောင့်မို့လို့ မြန်အောင်ဒေသကထွက်တဲ့ရေနံတွေကို ဒီဧရာဝတီ တိုင်းဒေသကြီးမှာပဲ အခုလိုချက် တယ်ဆိုရင် အဓိပ္ပာယ်တစ်မျိုးဖြစ်ပါတယ်။ ဒါကြောင့်မို့လို့ မေးတဲ့မေးခွန်း၊ မေးတဲ့မေးခွန်းရှင်အပြင် ဒီကိစ္စဟာ ကျွန်တော်တို့ ပြည်သူနဲ့ ကျွန်တော်တို့လွှတ်တော်နဲ့သက်ဆိုင်တဲ့အတွက် ဖြေကြားတဲ့နေရာမှာတာဝန်ယူမှု၊ တာဝန်ခံမှုပေါ် မူတည်ပြီးတော့ရှင်းရှင်းလင်းလင်း ကတိပါတဲ့အဖြေမျိုး ဆောင်ရွက်မှသာ နှစ်ဖက်လုံး တာဝန်ကျေ မယ့်သဘောဖြစ်တဲ့အတွက် အခုလို ကျွန်တော်ပြန်လည်ရှင်းလင်းတင်ပြရခြင်းဖြစ်ပါတယ်။ ဒီလိုဆောင်ရွက်ခြင်းဟာ နိုင်ငံ့အတွက်၊ ပြည်သူ့အတွက် အဲ့ဒီနည်းတူပဲ သက်ဆိုင်ရာတာဝန်နဲ့ တာဝန်ယူ ရတဲ့ဝန်ကြီးဌာနအတွက်နဲ့ ကျွန်တော်တို့လွှတ်တော်အတွက် အရေးကြီးပါတယ်။ အဲ့လိုမှမဟုတ်ဘူး ဆိုလို့ရှိရင်တော့ လွှတ်တော်ရဲ့ ဂုဏ်သိက္ခာ၊ အစိုးရရဲ့ ဂုဏ်သိက္ခာ ဒါတွေလည်း ကျဆင်းနိုင်တဲ့အတွက် ဒီကိစ္စကို အလေးထားစဉ်းစားဖြေကြားပေးဖို့ ကျွန်တော် အခုလိုပြောရခြင်းဖြစ်ပါတယ်။ လွှတ်တော်ကိုယ်စားလှယ်များခင်ဗျား။ ဒီနေ့ အစည်းအဝေးအစီအစဉ် အမှတ်စဉ် ရ မှာ ဖော်ပြထားတဲ့ အမျိုးသားလွှတ်တော်က ပြင်ဆင်ချက်ဖြင့်အတည်ပြု၍ ပေးပို့လာသည့် နိုင်ငံတော် ဖွဲ့စည်းပုံအခြေခံဥပဒေဆိုင်ရာခုံရုံးဥပဒေကို ပြင်ဆင်သည့်ဥပဒေကြမ်းနှင့်စပ်လျဉ်း၍ ပြင်ဆင်ချက် မရှိအတည်ပြုရန် လွှတ်တော်၏အဆုံးအဖြတ်ရယူခြင်းအစီအစဉ်မှာ ဥပဒေရေးရာနှင့် အကြောင်း အချင်းအရာကိစ္စရပ်များ ပြန်လည်စိစစ်ရန်ရှိပါ၍ ယနေ့ ဤအစီအစဉ်ကို ဆောင်ရွက်ခြင်းမပြုပါရန်နဲ့ ဥပဒေကြမ်းကော်မတီက လိုအပ်သည်များ စိစစ်ခွင့်ပြုပါရန် အစည်းအဝေးမတိုင်ခင်မှာ တင်ပြလာပါ တယ်။ ဒါကြောင့်မို့လို့ ကိုယ်စားလှယ်များထံဖြန့်ဝေထားတဲ့ ဒီဥပဒေကြမ်းအပါအဝင် အစီအစဉ် ရ နှင့် သက်ဆိုင်တဲ့ကိစ္စများကို ပြန်လည်သိမ်းဆည်းပြီး ပဒေကြမ်းကော်မတီနှင့် သက်ဆိုင်ရာကော်မတီက ပြန်လည်စိစစ်ပြီး ဆောင်ရွက်မှာဖြစ်တဲ့အတွက် ဒီအစီအစဉ် ရ ကို ဒီနေ့ ဆောင်ရွက်မှာမဟုတ်ကြောင်း တင်ပြပါတယ်။ ကိုယ်စားလှယ်များခင်ဗျား။ အစည်းအဝေးကို မိနစ် ၃၀ ခန့် ခေတ္တရပ်နားပါမယ်။</speech>
<speech type="mc">ပြည်သူ့လွှတ်တော်ဥက္ကဋ္ဌ ပြန်လည်ထွက်ခွာပါပြီခင်ဗျား။</speech>
<speech type="mc">အားလုံးထွက်ခွာနိုင်ပါပြီခင်ဗျား။</speech>
<p>အစည်းအဝေးကို မိနစ် ၃၀ ခန့်ရပ်နားပါသည်။</p>
</Q-A>
</section>
<section value="Motion">
<motion>
<speech type="mc">လွှတ်တော်ကိုယ်စားလှယ်များနှင့် ဧည့်သည်တော်များခင်ဗျား။ အစည်း အဝေးပြန်လည်စတင်တော့မှာဖြစ်ပါတယ်</speech>
<speech type="mc">ပြည်သူ့လွှတ်တော်ဥက္ကဋ္ဌ ကြွရောက်လာပါပြီခင်ဗျား။</speech>
<speech type="mc">အားလုံးထိုင်နိုင်ပါပြီခင်ဗျား။</speech>
<title>ရွှေဘို-မြစ်ကြီးနား ပြည်ထောင်စုလမ်းမကြီး၏ ကချင်ပြည်နယ်လမ်းပိုင်းအား စံချိန်စံညွှန်း ကိုက်ညီ ပြီးရေရှည်ခိုင်ခံ့ကောင်းမွန်သော ကတ္တရာလမ်းအဖြစ် အမြန်ဆုံးတည်ဆောက်ပေးရေးနှင့် နိုင်ငံတော်၏ ဘတ်ဂျက်ခွဲဝေမှုအတိုင်း လမ်းတည်ဆောက်ထားရှိမှု ရှိ/မရှိ စစ်ဆေးရေးအဖွဲ့ ဖွဲ့စည်း၍ စစ်ဆေးပေးပါရန် နိုင်ငံတော်အစိုးရသို့တိုက်တွန်းကြောင်းအဆိုတင်သွင်းခြင်းနှင့် လွှတ်တော်၏အဆုံးအဖြတ်ရယူခြင်း</title>
<speech type="speaker">အစီအစဉ် ၆ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ တနိုင်း မဲဆန္ဒနယ်မှ ဦးမျိုးဆွေက အဆိုတစ်ရပ်တင်သွင်းထားပါတယ်။ အဆိုတင်သွင်းဖို့ ဦးမျိုးဆွေအား ဖိတ်ခေါ်ပါတယ်</speech>
<speech><mp id="172">ဦးမျိုးဆွေ(တနိုင်းမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်တော်ကြီးများခင်ဗျား။ မင်္ဂလာအပေါင်းနှင့် ပြည့်စုံကြပါစေလို့ ဆုတောင်း ဂါရဝပြုအပ်ပါတယ်။ ကျွန်တော်ကတော့ ကချင်ပြည်နယ်၊ တနိုင်းမဲဆန္ဒနယ် ပြည်သူ့ လွှတ်တော်ကိုယ်စားလှယ် ဦးမျိုးဆွေဖြစ်ပါတယ်။ ကျွန်တော့်အနေနဲ့ ပြည်သူ့ဆန္ဒနှင့်အညီ ရွှေဘိုမြစ်ကြီးနား ပြည်ထောင်စုလမ်းမကြီး၏ ကချင်ပြည်နယ်လမ်းပိုင်းအား စံချိန်စံညွှန်းကိုက်ညီပြီး ရေရှည် ခိုင်ခံ့ကောင်းမွန်သော ကတ္တရာလမ်းအဖြစ် အမြန်ဆုံး တည်ဆောက်ပေးရေးနှင့် နိုင်ငံတော်၏ ဘတ်ဂျက်ခွဲဝေပေးမှုအတိုင်း လမ်းတည်ဆောက်ထားမှု ရှိ/မရှိ စစ်ဆေးရေးအဖွဲ့ ဖွဲ့စည်း၍ စစ်ဆေး ပေးပါရန် နိုင်ငံတော်အစိုးရသို့ တိုက်တွန်းကြောင်းအဆိုကို တင်သွင်းသွားမှာဖြစ်ပါတယ်။ လေးစား အပ်တဲ့ ဥက္ကဋ္ဌကြီးနှင့် ကိုယ်စားလှယ်တော်ကြီးများခင်ဗျား။ ကျွန်တော်တို့ ကချင်ပြည်နယ်ဟာ မြန်မာနိုင်ငံ(မြောက်ပိုင်း)ဒေသမှာ တည်ရှိပါတယ်။ ဒေသခံတိုင်းရင်းသားပြည်သူများအနေနဲ့ ခရီး သွားလာရေးနှင့်ကုန်စည်ပို့ဆောင်ရေးအတွက် မီးရထားလမ်းနှင့် ပြည်ထောင်စုကားလမ်းမကြီးကို အဓိကထားပြီး မှီခိုသွားလာနေရတာ ဖြစ်ပါတယ်။ မြန်မာ့မီးရထားအနေနဲ့ ဝင်ချိန်ထွက်ချိန် သတ်မှတ် ချက်တွေရှိပြီး အရေးပေါ်ခရီးသွားလာဖို့ လိုအပ်လာရင် မီးရထားနဲ့သွားလာဖို့ အဆင်မပြေနိုင်ပါဘူး။ နေ့ညအချိန်မရွေးသွားလာနိုင်တဲ့ ပြည်ထောင်စုလမ်းမကြီးကိုသာ ကျွန်တော်တို့က ကချင်ပြည်နယ် ဒေသခံတိုင်းရင်းသားများအတွက် အဓိက မှီခိုအားထားရသော လမ်းမကြီးဖြစ်ပါတယ်။ မန္တလေး တိုင်းဒေသကြီး၊ စစ်ကိုင်းတိုင်းဒေသကြီးတို့မှတစ်ဆင့် ကချင်ပြည်နယ်ရဲ့ ဝင်ပေါက်၊ ထွက်ပေါက်ဖြစ်တဲ့ မိုးညှင်းမြို့နယ်၊ နန့်စီးအောင်ကျေးရွာမှ မြစ်ကြီးနားမြို့အထိ ၁၂၁ မိုင်ကွာဝေးပါတယ်။ အဲ့ဒီလမ်း အပိုင်းဟာ ကချင်ပြည်နယ်ဒေသခံပြည်သူများအတွက် အလွန်တရာ အရေးပါသော အဓိကလမ်းပိုင်း ကြီးဖြစ်ပါတယ်။ ၂၀၁၂-၂၀၁၃ ဘဏ္ဍာရေးနှစ်တွင် ပြည်သူ့ဆောက်လုပ်ရေးလုပ်ငန်းက ခရိုင်အဖွဲ့ နှစ်ဖွဲ့၊ လမ်းအထူးအဖွဲ့ သုံးဖွဲ့ စုစုပေါင်း အဖွဲ့ငါးဖွဲ့ နှင့် နန့်စီးအောင်-မိုးညှင်း- မိုးကောင်း-မြစ်ကြီးနား မူကြမ်းလမ်းအပိုင်းမှာ ကတ္တရာလမ်း ၁၃ မိုင် ၅ ဖာလုံ၊ သံကူကွန်ကရစ်တံတား လေးစင်းတို့ကိုလည်းကောင်း၊ ၂၀၁၃-၂၀၁၄ ဘဏ္ဍာရေးနှစ်တွင် အဆိုပါအဖွဲ့ကြီး ငါးဖွဲ့ကပင် ကတ္တရာလမ်း ၂၆ မိုင် ၄ ဖာလုံ၊ သံကူ ကွန်ကရစ်တံတား နှစ်စင်းတို့ကို ဆောင်ရွက်ခဲ့ကြကြောင်း လေ့လာသိရှိရပါတယ်။ ယခု ၂၀၁၄-၂၀၁၅ ဘဏ္ဍာရေးနှစ်မှာ နန့်စီးအောင်မှမြစ်ကြီးနားအထိ ကတ္တရာလမ်း ၅၃ မိုင်နှင့် သံကူကွန်ကရစ်တံတား ၃၉၀ စင်းခန့်ဆောင်ရွက်ရန် ကျန်ရှိနေသေးကြောင်း သိရှိရပါတယ်။ ဥက္ကဋ္ဌကြီးနှင့် ကိုယ်စားလှယ်တော်ကြီးများခင်ဗျား။ ယခုလမ်းအပိုင်းနှင့်ပတ်သက်ပြီး လက်ရှိပကတိအခြေအနေကို အရှိ အရှိအတိုင်းတင်ပြရရင် ကျွန်တော်တို့ကချင်ပြည်နယ် ဒေသခံ ပြည်သူတွေအနေနဲ့ ခရီးသွားလာမှုအဆင်ပြေချောမွေ့စွာ သွားလာနိုင်ခြင်းမရှိကြောင်း တွေ့ရမှာဖြစ်ပါတယ်။ လမ်းတွေကိုကြည့်ရင် ရှေ့မှာကတ္တရာခင်းနေတာ မပြီးသေးဘူး။ နောက်ကခင်းပြီးသား ကတ္တရာတွေ ပေါက်ပြဲနေပြီဖြစ်ပါတယ်။ ဥပမာပေးပြီး တင်ပြရရင် ပိုးတုံးလုံးသံသရာလည်သလို ဖြစ်နေပါ တယ်။ လိပ်ပြာဥကနေ ပိုးတုံးလုံးဖြစ်လာ၊ ပိုးတုံးလုံးကနေတစ်ဆင့် လိပ်ပြာအကောင်ပေါက်လာ ပြီးတော့ တဖန် လိပ်ပြာကနေ ဥ ဥချပေး၊ ဥကနေ ပိုးတုံးလုံး၊ ပိုးတုံးလုံးအဆင့်ကနေ လိပ်ပြာပြန်ဖြစ်ဆို သလို ကျွန်တော်တို့ လမ်းတွေကိုကြည့်ရင် မြေသားလမ်းကနေ ကျောက်ခင်းလမ်း၊ ကျောက်ခင်းလမ်း ကနေ ကတ္တရာလမ်းဖြစ်လာ မကြာခင်မှာပဲ လမ်းတွေပျက်စီးပြီး ကတ္တရာလမ်းကနေ ကျောက်လမ်း တဖြည်းဖြည်းနဲ့ မြေသားလမ်းပြန်ဖြစ်ဆိုသလို သံသရာလည်နေတာကို တွေ့ရှိရမှာဖြစ်ပါတယ်။ ဥက္ကဋ္ဌကြီးခင်ဗျား။ ပြည်ထောင်စုကားလမ်းမကြီးတွေနှင့်ပတ်သက်ပြီး စံချိန်စံညွှန်းဘယ်လို သတ်မှတ်ထားသလဲ။ ဘယ်ပုဂ္ဂိုလ်အဖွဲ့အစည်းတွေက ကြီးကြပ်စစ်ဆေးနေသလဲ။ တာဝန်ခံမှု၊ တာဝန် ယူမှုရှိဖို့ ပွင့်လင်းထင်သာမြင်သာရှိအောင် စီမံဆောင်ရွက်ပေးဖို့ လိုအပ်ကြောင်းတင်ပြလိုပါတယ်။ ပြည်သူ့ဆန္ဒ အစစ်အမှန်ကတော့ ပြည်သူ့အကျိုးစီးပွားအတွက် နိုင်ငံတော်မှ စနစ်တကျစီမံခန့်ခွဲ ပေးတဲ့ ပြည်သူ့ဘဏ္ဍာငွေတွေကို မှန်မှန်ကန်ကန် ထိထိရောက်ရောက် သုံးစွဲပေးဖို့ ဖြစ်ပါတယ်။ နှစ်စဉ်ဘဏ္ဍာရေးနှစ်အလိုက် ပြည်သူ့ဆောက်လုပ်ရေးလုပ်ငန်းက ငွေလုံးငွေရင်းတည်ဆောက်ရေး ခွင့်ပြုရန်ပုံငွေတွေ ရရှိနေတာဖြစ်ပါတယ်။ ဒါပေမယ့် လမ်းပိုင်းတွေက ထူးထူးခြားခြား တိုးတက်ကောင်းမွန်လာတာ မတွေ့ရပါဘူး။ ယခု တည်ဆောက်ပြီးစီးသော အချို့ လမ်းပိုင်းများကိုကြည့်ရင် စံချိန်စံညွှန်းပြည့်မီမှုမရှိသော ခွဲကျောက်များကို အသုံးပြု ထားခြင်း၊ မြေသားတာပေါင်ချဲ့ရာမှာ ခိုင်မာ မှုရှိစေရန် စက်ယန္တရားသုံးစွဲမှု အားနည်းခြင်း၊ အချို့ကတ္တရာလမ်းပိုင်းများမှာ ရေတင်ရေဝပ်နေခြင်း၊ ကတ္တရာမျက်နှာပြင် ကွဲအက်ခြင်း စသဖြင့် တွေ့ရှိရမှာဖြစ်ပါတယ်။ ဒါကြောင့်မို့ ကျန်ရှိတဲ့ လမ်းပိုင်း များကို နိုင်နိုင်နင်းနင်း သတ်မှတ်ကာလအတွင်း စံချိန်စံညွှန်းပြည့်မီစွာ အကောင်အထည်ဖော် ဆောင်ရွက်ပေးဖို့ တင်ပြလိုပါတယ်။ ဒေသခံပြည်သူများရဲ့ ဆန္ဒကို ပြည်သူ့ကိုယ်စားလှယ်အနေနဲ့ တင်ပြရရင် အတွေ့အကြုံရှိပြီး အာမခံချက်ပေးနိုင်မယ့် ပုဂ္ဂလိကကုမ္ပဏီများကို အိတ်ဖွင့်တင်ဒါစနစ် ဖြင့်လည်းကောင်း၊ ယခင်နှစ်များက တာဝန်ယူဆောင်ရွက်ခဲ့ကြတဲ့ လမ်းအထူးအဖွဲ့များထဲက လုပ်ငန်း စွမ်းဆောင်ရည်ကောင်းမွန်သော အဖွဲ့ကို တာဝန်ယူမှု၊ တာဝန်ခံမှု စိတ်ဓာတ်အရင်းခံလျက် လမ်းပိုင်း နယ်မြေအလိုက် တာဝန်များ ခွဲဝေပေးအပ် ဆောင်ရွက်သွားစေလိုပါတယ်။ နိုင်ငံတော်က ချပေးတဲ့ ပြည်သူ့ဘဏ္ဍာငွေတွေကို အဖိတ်အစင်၊ အလေအလွင့်နည်းပြီး ဆုံးရှုံးနစ်နာမှုမရှိစေရန် ပြင်ဆင် ထိန်းသိမ်းခြင်းလုပ်ငန်းနှင့် ငွေလုံးငွေရင်းလုပ်ငန်းများကို စနစ်ကျနပြီး ထိရောက်မှန်ကန်စွာ စီမံခန့်ခွဲ ပေးဖို့ လိုအပ်ကြောင်း တင်ပြလိုပါတယ်။ ဥက္ကဋ္ဌကြီးနှင့် ကိုယ်စားလှယ်တော်ကြီးများခင်ဗျား။ ယခု ၂၀၁၄-၂၀၁၅ ဘဏ္ဍာရေးနှစ်ဟာ ကျွန်တော်တို့ လွှတ်တော်အပါအဝင် နိုင်ငံတော်အစိုးရအဖွဲ့သစ်က မေတ္တာနှင့်ယှဉ်သော သံယောဇဉ်၊ စေတနာနှင့်ယှဉ်သော ကြိုးစားမှုများနှင့်အတူ ပြည်သူ့လိုအပ်ချက်များကို ပြည်သူ့အသံ၊ ပြည်သူ့ ဆန္ဒနှင့်အညီ နိုင်ငံအဝှမ်းလွှမ်းခြုံ မိစေရန် တက်စုံရွက်ကုန်ဖွင့်ပြီး အစွမ်းကုန်ကြိုးပမ်းရမယ့်ကာလ ဖြစ်ပါတယ်။ နိုင်ငံတော်အစိုးရအဖွဲ့သစ်အနေနဲ့ တိုးတက်ဖွံ့ဖြိုးရေးနှင့်စပ်လျဉ်းပြီး တစ်နိုင်ငံလုံး လွှမ်းခြုံပြီး ဆောင်ရွက်နေတာကို မြင်တွေ့နေရပါတယ်။ မကြာမြင့်သောကာလအတွင်းမှာ စည်ပင် သာယာဖွံ့ဖြိုးတိုးတက်လာမည်ဟုလည်း ယုံကြည်မိပါတယ်။ ဒါကြောင့် ကျွန်တော်တို့ ကချင်ပြည်နယ် ဒေသခံတိုင်းရင်းသားများ မျှော်လင့်တောင့်တလျက်ရှိတဲ့ ရွှေဘို-မြစ်ကြီးနား ပြည်ထောင်စုကားလမ်းမ ကြီး၏ ကချင်ပြည်နယ်လမ်းအပိုင်းအား စံချိန်စံညွှန်းပြည့်မီပြီး ရေရှည်ခိုင်ခံ့ကောင်းမွန်သော ကတ္တရာ လမ်းအဖြစ် အမြန်ဆုံးတည်ဆောက်ပေးရေးနှင့် နိုင်ငံတော်၏ဘတ်ဂျက်ခွဲဝေပေးမှုအတိုင်း လမ်း တည်ဆောက်မှုရှိ/မရှိ စစ်ဆေးရေးအဖွဲ့ ဖွဲ့စည်း၍ စစ်ဆေးပေးပါရန် နိုင်ငံတော်အစိုးရသို့ တိုက်တွန်းကြောင်းအဆိုကို အလေးအနက်တင်သွင်းရင်း နိဂုံးချုပ်အပ်ပါတယ်ခင်ဗျား။ အားလုံးကို ကျေးဇူးတင် ပါတယ်။</speech>
<speech type="speaker">အဆိုကိုထောက်ခံမယ့် ကိုယ်စားလှယ်တစ်ဦးအား ဖိတ်ခေါ်ပါတယ်</speech>
<speech><mp id="173">ဦးဇုံတိန့်ချီဖွေမဲဆန္ဒနယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များအားလုံး မင်္ဂလာအပေါင်းနှင့်ပြည့်စုံပါစေလို့ ဆုတောင်းဂါရဝပြု အပ်ပါတယ်။ ကချင်ပြည်နယ်၊ တနိုင်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးမျိုးဆွေရဲ့ အဆိုကို ကချင်ပြည်နယ်၊ ချီဖွေမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးဇုံတိန့်မှ ထောက်ခံ တင်ပြဆွေးနွေးသွားမှာဖြစ်ပါတယ်။ ကချင်ပြည်နယ်ရှိ ဒေသခံတိုင်းရင်းသားပြည်သူများမှ ခရီးသွား လာရေးနှင့် ကုန်စည်ပို့ဆောင်ရေးအတွက် မီးရထားလမ်းနှင့် ရွှေဘို-မြစ်ကြီးနားပြည်ထောင်စုလမ်းမ ကြီးကို အဓိကထားပြီး မှီခိုအသုံးပြု သွားလာနေကြသော လမ်းမကြီးတစ်ခုဖြစ်ပါတယ်။ မီးရထားလမ်း သည် တစ်ခါတလေ ရာသီဥတုကြောင့်သော်လည်းကောင်း၊ အခြားမမျှော်မှန်းနိုင်သော အကြောင်းများကြောင့်သော်လည်းကောင်း ပြည်သူများသွားလာရေးခက်ခဲမှုရှိနေချိန်တွင် ပြည်သူများမှ ခရီးသွားလာ ရေးနှင့် စားသုံးကုန်ပစ္စည်းများကို ပို့ဆောင်ရေးအတွက် အလွန်အရေးကြီးသော လမ်းမကြီးတစ်ခုဖြစ်ပါတယ်။ ယခုအခါ ပြည်ထောင်စုလမ်းမကြီးသည် ကချင်ပြည်နယ်လမ်းပိုင်းကလွဲပြီးမှ ကျန်တဲ့ လမ်းပိုင်းတွေ သူ့ထက်ကောင်းမွန်နေတာကို တွေ့ရှိရပါတယ်။ ပြည်သူ့ဘဏ္ဍာငွေ ဘတ်ဂျက်များနှင့် နှစ်စဉ်ဘဏ္ဍာရေးနှစ်အလိုက် ငွေလုံးငွေရင်းခွင့်ပြုရန်ပုံငွေများဖြင့် အစဉ်တည်ဆောက်နေသော်လည်း အဆိုရှင်တင်ပြသွားသလို ပြည်သူ့ဘဏ္ဍာငွေများ ကုန်ကျထားရှိမှုအတိုင်းအတာနှင့်အညီ ပြည်ထောင်စု လမ်းမကြီးရဲ့ တိုးတက်မှုသည် သဟဇာတမရှိဘဲနဲ့ အားနည်းနေမှုရှိနေသည်ကို တွေ့ရှိရပါတယ်။ သို့ဖြစ်ပါ၍ တနိုင်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးမျိုးဆွေမှ တင်သွင်းသော ပြည်သူ များ၏ဆန္ဒနှင့်အညီ ရွှေဘို-မြစ်ကြီးနား ပြည်ထောင်စုလမ်းမကြီး၏ ကချင်ပြည်နယ်လမ်းပိုင်းအား စံချိန်စံညွှန်းများနှင့်ကိုက်ညီပြီး ရေရှည်ခိုင်ခံ့ကောင်းမွန်သော ကတ္တရာလမ်းမကြီးအဖြစ် အမြန်ဆုံး တည်ဆောက်သွားနိုင်ရေးနှင့် နိုင်ငံတော်ရဲ့ ဘတ်ဂျက် ခွဲဝေထားရှိမှုအတိုင်း လမ်းတည်ဆောက်ထားရှိမှု ရှိ/မရှိ စစ်ဆေးရေးအဖွဲ့ ဖွဲ့စည်း၍ စစ်ဆေးပေးပါရန် ပြည်ထောင်စုအစိုးရအဖွဲ့သို့ တိုက်တွန်းကြောင်း အဆိုကို အတည်ပြု ပေးနိုင်ရေးအတွက် လေးနက်စွာ ထောက်ခံတင်ပြအပ်ပါတယ်။ ကျေးဇူးတင်ပါ တယ်။</speech>
<speech type="speaker">အဆိုနှင့်ပတ်သက်၍ သက်ဆိုင်ရာပြည်ထောင်စုဝန်ကြီးဌာနက ပြန်လည် ရှင်းလင်းဆွေးနွေးဖို့ ဖြစ်ပါတယ်</speech>
<speech><agency id="94">ဦးစိုးတင့်(ဒုတိယဝန်ကြီး၊ ဆောက်လုပ်ရေးဝန်ကြီးဌာန)</agency>ရိုသေလေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ အထူးဖိတ်ကြားထားတဲ့ ဧည့်သည်တော်များအားလုံး ကျက်သရေမင်္ဂလာအပေါင်းနှင့်ပြည့်စုံကြပါစေကြောင်း ဆုမွန်ကောင်းရင်း နှုတ်ခွန်းဆက်သဂါရဝပြုအပ်ပါတယ်။ ကျွန်တော်ကတော့ ဆောက်လုပ်ရေးဝန်ကြီးဌာန ဒုတိယဝန်ကြီး ဦးစိုးတင့်ဖြစ်ပါတယ်။ ကျွန်တော့်အနေနဲ့ ကချင်ပြည်နယ်၊ တနိုင်းမဲဆန္ဒနယ်မှ ပြည်သူ့လွှတ်တော် ကိုယ်စားလှယ်တော်ကြီး ဦးမျိုးဆွေတင်ပြသွားတဲ့ အဆိုနှင့်ပတ်သက်ပြီးတော့ ကျွန်တော် ရှင်းလင်း တင်ပြမှာဖြစ်ပါတယ်။ ဥက္ကဋ္ဌကြီးခင်ဗျား။ ရွှေဘို-မြစ်ကြီးနားလမ်းဟာ စုစုပေါင်း မိုင်အရှည်အားဖြင့် ၂၈၉ မိုင်ရှည်လျားတဲ့ လမ်းကြီးဖြစ်ပါတယ်။ ဒီလမ်းကြီးမှာ ကျွန်တော်တို့ အထူးသဖြင့် ကချင် ပြည်နယ်အပိုင်းဟာ နမ့်စီးအောင်ကနေစပြီး မြစ်ကြီးနားအထိ ၁၂၁ မိုင်ရှည်လျားတဲ့ လမ်းမကြီးဖြစ်ပါတယ်။ အဲဒီလမ်းမကြီးကို ကျွန်တော်တို့က ၂၀၁၀ ခုနှစ်မှာ ခိုင်မာသောပန်းတိုင်ဆိုတဲ့ ကုမ္ပဏီကို B.O.T ပေးခဲ့တာ အားလုံးပေါင်း နမ့်စီးအောင်ကနေပြီးတော့ မိုးကောင်းအထိဖြစ်ပါတယ်။ တစ်ခါ ကျွန်တော်တို့ နမ့်စီအောင်ကနေပြီးတော့ နမ္မတီးထိဖြစ်ပါတယ်။ ကျွန်တော်တို့ တစ်ခါ ကျန်တဲ့ နမ္မတီးကနေပြီးတော့ မြစ်ကြီးနားအပိုင်း ၃၂ မိုင်ကိုတော့ Lido Hiwdy ကုမ္ပဏီကို ၂၀၀၈ ခုနှစ်ကနေပြီးတော့ ၂၀၁၃ ခုနှစ်အထိ ကျွန်တော်တို့ B.O.T စနစ်နဲ့ပေးခဲ့တာဖြစ်ပါတယ်။ အဲဒီလို B.O.T စနစ်နဲ့ပေးခဲ့တဲ့အခါမှာ ဒေသအခြေအနေအရ အဲဒီ ကုမ္ပဏီများဟာ ကျွန်တော်တို့ ကောင်းကောင်းမွန်မွန်ဆောင်ရွက်နိုင်ခြင်းမရှိတဲ့အတွက် ဆောက်လုပ်ရေးဝန်ကြီးဌာနကနေ ပြန်လည် သိမ်းယူပြီးတော့ ကျွန်တော်တို့ဆီက အဖွဲ့များနဲ့ လွှတ်တော်ကိုယ်စားလှယ်တော်ကြီး တင်ပြထားတဲ့ အတိုင်း အဖွဲ့ငါးဖွဲ့ဖြစ်တဲ့ အထူးစီမံကိန်းကြီး အဖွဲ့ခွဲ(၂) မိုးညှင်းခရိုင်၊ အထူးစီမံကိန်းကြီးအဖွဲ့ခွဲ(၄) လမ်းအထူးအဖွဲ့ (၁၄)နဲ့ မြစ်ကြီးနားခရိုင်ဆိုပြီးတော့ အဖွဲ့ငါးဖွဲ့နဲ့ ကျွန်တော်တို့ စတင်ပြီးတော့ဆောင်ရွက်ခဲ့တာဖြစ်ပါတယ်။ အဲဒီလိုဆောင်ရွက်ခဲ့တဲ့အခါမှာ ၃၁-၃-၂၀၁၄ ခုနှစ်ရောက်တဲ့အခါမှာ အဲ့ဒီ ၁၂၁ မိုင်ထဲက လမ်းရဲ့ အခြေအနေဟာ ကတ္တရာလမ်း ၇၀ မိုင်နဲ့ ၁ ဖာလုံပြီးစီးခဲ့တာဖြစ်ပါတယ်။ ထို့အတူပဲ ကျောက်လမ်းက ၁၉ မိုင် ၄ ဖာလုံရှိပါတယ်။ အမာခံလမ်းက ၃၁ မိုင်နဲ့ ၃ ဖာလုံရှိတာ ဖြစ်ပါတယ်။ ဒါကြောင့်မို့လို့ အဲဒီအပိုင်းမှာ ကတ္တရာခင်းဖို့ ကျန်ခဲ့တာ ၅၀ မိုင်နဲ့ ရ ဖာလုံဖြစ်ပါတယ်။ ဒီအတွက်ကြောင့်မို့လို့ ဒီနှစ် ၂၀၁၄-၂၀၁၅ ဘဏ္ဍာနှစ်မှာ အဲဒီကျန်ခဲ့တဲ့ ၅၀ မိုင် ရ ဖာလုံထဲကနေ ပြီးတော့ ၄၀ မိုင်နဲ့ ၃ ဖာလုံကို ကျွန်တော်တို့ ကတ္တရာခင်းဖို့အတွက် စီစဉ်ဆောင်ရွက်ပါတယ်။ ဒါနဲ့ ပတ်သက်လို့ ပြည်ထောင်စုငွေလုံးငွေရင်းရန်ပုံငွေ ကျပ်သန်း ၂၂၀၀ နဲ့ ၁၀ မိုင် ၂ ဖာလုံကို ဆောင်ရွက်ပါမယ်။ ပြီးလို့ရှိရင် ပြည်ထောင်စု အထူးပြင်ဆင်ထိန်းသိမ်းရေးရန်ပုံငွေ ကျပ်သန်း ၁၁၀၆ သန်းနဲ့ ၁၀ မိုင်ကို ဆောင်ရွက်ပါမယ်။ ပြီးရင် ပြည်နယ်အစိုးရရဲ့ ရန်ပုံငွေနဲ့ ၁၉ မိုင်နဲ့ ၁ ဖာလုံကို ရန်ပုံငွေ ၂၇၅၅ သန်းနဲ့ဆောင်ရွက်ပါမယ်။ အဲဒီတော့ ပြည်နယ်အစိုးရက ဆောင်ရွက်တဲ့ ရန်ပုံငွေကိုတော့ လွှတ်တော်ကိုယ်စားလှယ်တော် ကြီးတင်ပြသွားတဲ့အတိုင်း ကျွန်တော်တို့ အမှန်တကယ်လုပ်နိုင်တဲ့ ကုမ္ပဏီတွေကို အိတ်ဖွင့်တင်ဒါ ခေါ်ယူတာဖြစ်ပါတယ်။ အိတ်ဖွင့်တင်ဒါခေါ်ယူတဲ့ Dote ကတော့ ၂၇-၆-၂၀၁၄ မှာ အိတ်ဖွင့်တင်ဒါ ခေါ်ယူပြီးတော့ ပြည်နယ်အစိုးရကနေပြီးတော့ ဝင်ရောက်ပြီးဆောင်ရွက်မှာဖြစ်တဲ့အတွက် ကျွန်တော် တို့ စုစုပေါင်း ၄၀ မိုင်နဲ့ ၃ ဖာလုံဟာ မကြာတော့တဲ့ ကာလအတွင်းမှာ ကတ္တရာခင်းပြီးတဲ့အဆင့်ကို ရောက်ရှိသွားမှာဖြစ်ပါတယ်။ ဒီတော့ ကျွန်တော်တို့ ကတ္တရာမခင်းဘဲကျန်နေတာ ၅၀ မိုင် ရ ဖာလုံဖြစ် တာကြောင့် ကျွန်တော်တို့ ၄၀ မိုင်နဲ့ ၃ ဖာလုံကို အခု ကတ္တရာခင်းရင် ကျန်ရှိမှာ ၁၀ မိုင်နဲ့ ၄ ဖာလုံပဲ ရှိပါတယ်။ အဲဒီ ၁၀ မိုင် ၄ ဖာလုံကိုလည်း ကျွန်တော်တို့ရဲ့ အစီအစဉ်အရ လာမယ့် ၂၀၁၄-၂၀၁၅ ဖြည့်စွက်ရန်ပုံငွေမှာ တင်ပြတောင်းခံပြီးတော့ ကတ္တရာဆက်လက်ခင်းဖို့ ကျွန်တော်တို့ စီစဉ်ဆောင်ရွက်ထားတာဖြစ်ပါတယ်။ အကယ်၍ ဖြည့်စွက်ရန်ပုံငွေမှာ အခက်အခဲရှိရင်လည်း ၂၀၁၅၂၀၁၆ မှာ ကတ္တရာခင်းလိုက်လို့ရှိရင်တော့ ဒီကချင်ပြည်နယ်အပိုင်း ၁၂၁ မိုင်လုံးဟာ ကတ္တရာလမ်း အဖြစ်ရောက်ရှိသွားမှာဖြစ်ပြီးတော့ လမ်းပန်းဆက်သွယ်ရေး အင်မတန်မှကောင်းမွန်သွားမယ်လို့ ကျွန်တော်တို့အနေနဲ့ ယုံကြည်မျှော်လင့်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ကျွန်တော်တို့ ပြည်သူ့ဆောက်လုပ်ရေးလုပ်ငန်း အနေနဲ့ လမ်းအရည်အသွေးတိုးတက်ကောင်းမွန်ရေးအတွက် Quality Control အရည်အသွေး ကွပ်ကဲတဲ့အဖွဲ့တွေကို တိုင်းတာဝန်ခံ အင်ဂျင်နီယာချုပ်များနဲ့ တိုင်းအင်ဂျင်နီယာမှူးကြီးတွေကိုယ်တိုင် ကွင်းဆင်းပြီးတော့ ကျွန်တော်တို့ ဆောင်ရွက်တာဖြစ်ပါတယ်။ လမ်းများကတော့ အချိန်တိုအတွင်း ပျက်စီးရတဲ့အကြောင်းအရင်းကို ပြန်ကြည့်ရင်တော့ ကျောက်အရည်အသွေးညံ့ဖျင်းတာတို့ လုပ်ငန်းဆောင်ရွက်ရာမှာ စံချိန်စံညွှန်းမမီတဲ့အတွက် အားနည်းတာကြောင့် ပျက်စီးတာတို့ သာမန်အချိန်မှာ အချိန်ပြည့် ပြင်ဆင်ထိန်းသိမ်းခြင်းလုပ်ငန်းများ ဆောင်ရွက်ဖို့ ပျက်ကွက်ရတာဖြစ်ပါတယ်။ ဒါလည်းပဲ ဒေသအခြေအနေအရ ပျက်ကွက်ခဲ့တာကြောင့် လမ်းတွေပျက်စီးနေတယ်ဆိုတာလည်း အမှန်ပဲဖြစ်ပါတယ်။ ဒီအတွက်ကြောင့် ကျွန်တော်တို့အနေနဲ့ လုပ်ငန်းဆောင်ရွက်မှုများ မှန်ကန်မှုရှိ/မရှိကို စစ်ဆေးရေးအဖွဲ့များဖွဲ့စည်းပြီးတော့ စစ်ဆေးသွားမှာဖြစ်ပါကြောင်း တင်ပြရင်းနဲ့ လွှတ်တော်ကိုယ်စားလှယ် ကြီးရဲ့ အဆိုအား မှတ်တမ်းတင်ပေးနိုင်ပါရန် လေးစားစွာတင်ပြအပ်ပါတယ်ခင်ဗျား။ အားလုံးကို ကျေးဇူးတင်ပါတယ်။</speech>
<speech type="speaker">ဦးမျိုးဆွေ၊ တနိုင်းမဲဆန္ဒနယ်မှ စတင်တင်သွင်းဆွေးနွေးတဲ့ အဆိုဖြစ်တဲ့ အတွက် ဦးမျိုးဆွေရဲ့ သဘောထားပြန်လည်ရှင်းလင်းတင်ပြပေးပါ</speech>
<speech><mp id="172">ဦးမျိုးဆွေ(တနိုင်းမဲဆန္ဒနယ်)</mp>ဥက္ကဋ္ဌကြီးခင်ဗျား။ နိုင်ငံတော်အစိုးရက ဆောင်ရွက် ပေးနေပြီဖြစ်တဲ့အတွက် ကျွန်တော့်အနေနဲ့ လွှတ်တော်မှ မှတ်တမ်းတင်ထားဖို့ပဲ တင်ပြလိုပါတယ်။ အားလုံးကိုကျေးဇူးတင်ပါတယ်။</speech>
<speech type="speaker">လွှတ်တော်ကိုယ်စားလှယ်များခင်ဗျား။ ဦးမျိုးဆွေတင်သွင်းသွားတဲ့အဆိုကို သက်ဆိုင်ရာပြည်ထောင်စုဝန်ကြီးဌာနက ပြန်လည်ဆွေးနွေးသွားပါတယ်။ ဒီအဆိုနှင့်စပ်လျဉ်းပြီး ဦးမျိုးဆွေကလည်း သက်ဆိုင်ရာပြည်ထောင်စုဝန်ကြီးဌာနရဲ့ ပြန်လည်ရှင်းလင်းတင်ပြချက်မှာပါတဲ့ အတိုင်း ဆောင်ရွက်နေပြီဖြစ်တဲ့အတွက် မှတ်တမ်းတင်ထားရှိဖို့ကို သဘောတူပါတယ်။ ဒါကြောင့် ဦးမျိုးဆွေတင်သွင်းသွားတဲ့အဆိုကို မှတ်တမ်းတင်ထားရှိရန် လွှတ်တော်က သဘောတူပါသလား ခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type="speaker">သဘောမတူတဲ့သူ ရှိပါသလားခင်ဗျား။ သဘောမတူသူမရှိတဲ့အတွက် တနိုင်း မဲဆန္ဒနယ်မှ ဦးမျိုးဆွေတင်သွင်းတဲ့အဆိုကို လွှတ်တော်က မှတ်တမ်းတင်ထားရှိမှာဖြစ်ကြောင်းကြေညာပါတယ်။</speech>
</motion>
</section>
<section value="Bill">
<bill>
<title>အမျိုးသားလွှတ်တော်က ပြင်ဆင်ချက်ဖြင့် ပြန်လည်ပေးပို့သော အမျိုးသားပညာရေး ဥပဒေကြမ်းကို လက်ခံရရှိကြောင်းနှင့် ပြင်ဆင်ချက်အဆိုတင်သွင်းလိုသည့် လွှတ်တော် ကိုယ်စားလှယ်များ အမည်စာရင်းတင်သွင်းနိုင်ကြောင်း လွှတ်တော်သို့ အသိပေးတင်ပြခြင်း</title>
<speech type="speaker">အစီအစဉ် ၈ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ ပြည်သူ့ လွှတ်တော်မှာ စတင်ဆွေးနွေး၍ ပြင်ဆင်ချက်များဖြင့် အတည်ပြုခဲ့ပြီး အမျိုးသားလွှတ်တော်သို့ ပေးပို့ ထားသော အမျိုးသားပညာရေးဥပဒေကြမ်းကို ၁၆-၇-၂၀၁၄ ရက်နေ့မှာ အမျိုးသားလွှတ်တော်က ပြင်ဆင်ချက်များဖြင့် ပြန်လည်ပေးပို့လာပါတယ်။ ပြင်ဆင်ချက်မိတ္တူများကိုလည်း ကိုယ်စားလှယ် များထံ ဖြန့်ဝေထားပြီးဖြစ်ပါတယ်။ ယင်းဥပဒေကြမ်းနှင့်စပ်လျဉ်းပြီး အမျိုးသားလွှတ်တော်ရဲ့ ပြင်ဆင် ချက်အပေါ် ဆွေးနွေးရန် အဆိုတင်သွင်းလိုသူများအနေဖြင့် ပြင်ဆင်လိုသည့် အပိုဒ်၊ အပိုဒ်ခွဲ၊ အကြောင်းအရာကို တိတိကျကျဖော်ပြ၍ ၂၃-၇-၂၀၁၄ ရက် (ဗုဒ္ဓဟူးနေ့) နောက်ဆုံးထား၍ အမည် စာရင်းပေးပို့ရန်ဖြစ်ကြောင်း အသိပေးကြေညာပါတယ်</speech>
<speech type="speaker">ဒီနေရာမှာ ဒီဥပဒေကြမ်းကို ပြည်သူ့လွှတ်တော်က ရေးဆွဲထားတဲ့ ဥပဒေကြမ်းနဲ့ ပြည်ထောင်စုအစိုးရ ပညာရေးဝန်ကြီးဌာနက ပေးပို့လာတဲ့ ဥပဒေကြမ်းကို ကျွန်တော်တို့ လွှတ်တော် မှာပူးပေါင်းပြီး ဆွေးနွေးဆုံးဖြတ်ခဲ့တာ ဖြစ်ပါတယ်။ ဒီဆုံးဖြတ်ချက် ဆွေးနွေးချက်များကို အမျိုးသား လွှတ်တော်သို့ ပေးပို့တဲ့အခါမှာ အမျိုးသားလွှတ်တော်က ပြင်ဆင်ချက်များနှင့်အတူ ပြန်ပို့လာတာ ဖြစ်ပါတယ်။ ဒါကြောင့် ပြင်ဆင်ချက်များကလည်း အတော်အသင့်များပြားတဲ့အတွက် ဒီဥပဒေကို သက်ဆိုင်ရာတာဝန်ရှိတဲ့ ကော်မတီများအပြင် လွှတ်တော်ကိုယ်စားလှယ်များအနေနဲ့ ဖတ်ရှုလေ့လာပြီး လိုအပ်တဲ့ ပြင်ဆင်ချက်များပေးနိုင်ဖို့ လိုမှာဖြစ်ပါတယ်။ ဒါကြောင့် ကျွန်တော်တင်ပြတဲ့ရက်အတွင်း မှာပဲပြင်ဆင်လိုတဲ့ အကြောင်းအရာများရှိတယ်ဆိုရင် အချိန်မီပေးပို့ဖို့ ဖြစ်ပါတယ်</speech>
</bill>
</section>
</discussion>
<postface>
<title>ပြည်သူ့လွှတ်တော်ဥက္ကဋ္ဌက ပထမအကြိမ် ပြည်သူ့လွှတ်တော် ဒသမပုံမှန်အစည်းအဝေး (၃၀)ရက်မြောက်နေ့ ရပ်နားကြောင်းနှင့် အစည်းအဝေး (၃၁)ရက်မြောက်နေ့ ကျင်းပမည့် နေ့ရက်နှင့်အချိန်ကို ကြေညာခြင်း</title>
<speech type="speaker">အစီအစဉ် ၉ ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ ပထမ အကြိမ် ပြည်သူ့လွှတ်တော် ဒသမပုံမှန်အစည်းအဝေး (၃၀)ရက်မြောက်နေ့ ရပ်နားပါမယ်။ ပထမ အကြိမ် ပြည်သူ့လွှတ်တော် ဒသမပုံမှန်အစည်းအဝေး (၃၁)ရက်မြောက်နေ့ကို ၂၀၁၄ ခုနှစ်၊ ဇူလိုင်လရက် (သောကြာနေ့) ၁၀းဝဝ နာရီအချိန်မှာ ဆက်လက်ကျင်းပမှာဖြစ်ကြောင်းနဲ့ ယနေ့ အစည်း အဝေးပြီးဆုံးကြောင်း ကြေညာပါတယ်။ (ဩဘာသံများ)</speech>
<speech type="mc">ပြည်သူ့လွှတ်တော်ဥက္ကဋ္ဌ ပြန်လည်ထွက်ခွာပါပြီခင်ဗျား။</speech>
<speech type="mc">အားလုံးထွက်ခွာနိုင်ပါပြီခင်ဗျား။</speech>
<p>ပထမအကြိမ် ပြည်သူ့လွှတ်တော် ဒသမပုံမှန်အစည်းအဝေး (၃၀)ရက်မြောက်နေ့ကို ၁၂:ဝ၅ နာရီအချိန်တွင် ရပ်နားပါသည်။</p>
</postface>
</transcript>
</doc>
