<doc>
<docinfo>
<docno>02-01-26.xml</docno>
<pdf>02-01-26.pdf</pdf>
<term value='02'>ဒုတိယအကြိမ်</term>
<session value='01'/>
<sittingday value='26'> </sittingday>
<legislature value='lower'>ပြည်သူ့လွှတ်တော်</legislature>
<title>
ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၂၆)ရက်မြောက်နေ့မှတ်တမ်း
</title>
<date value='12-05-2016'>၁၃၇၈ ခုနှစ်၊ ကဆုန်လဆန်း ၆ ရက် (၂၀၁၆ ခုနှစ်၊ မေလ ၁၂ ရက်) (ကြာသပတေးနေ့)</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၂၆)ရက်မြောက်နေ့ကို နံနက် ၁၀း၀၀ နာရီအချိန်၌ စတင်ကျင်းပပါသည်။ (ပြည်သူ့လွှတ်တော်အစည်းအဝေးကို ကြီးကြပ်ကွပ်ကဲသူအဖြစ် ပြည်သူ့လွှတ်တော်ဥက္ကဋ္ဌ ဦးဝင်းမြင့်က ဆောင်ရွက်ပြီး၊ အခမ်းအနားမှူးအဖြစ် ဦးတင်ဝင်းအောင်၊ ခေတ္တညွှန်ကြားရေးမှူးချုပ်၊ ပြည်သူ့လွှတ်တော်ရုံးက ဆောင်ရွက်ပါသည်။</p> 
<title>
ပြည်သူ့လွှတ်တော်အစည်းအဝေး အထမြောက်ကြောင်းနှင့်စတင်ကျင်းပကြောင်း ကြေညာခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ ကျင်းပတဲ့ ဒုတိယအကြိမ် ပြည်သူ့လွှတ်တော် ပထယုံမှန်အစည်းအဝေး (၂၆)ရက်မြောက်နေ့မှာ ပြည်သူ့လွှတ်တော် လွှတ်တော် အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ပြည်သူ့လွှတ်တော် ကိုယ်စားလှယ် ၄၂၆ ဦးရှိတဲ့အနက် ၃၉၇ ဦး တက်ရောက်ပါတယ်။ အစည်းအဝေးသို့ တက်ရောက်ခွင့် ရှိသူဦးရေ စုစုပေါင်းရဲ့ ၉၃.၁၉ ရာခိုင်နှုန်းရှိတဲ့အတွက် အစည်းအဝေးအထမြောက်ကြောင်းနှင့် စတင်ကျင်းပကြောင်း ကြေညာပါတယ်။ (ဩဘာသံများ)
</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ အစီအစဉ်များကို ကြိုတင်ဖြန့်ဝေထားတဲ့ အတိုင်း ဆက်လက်ဆောင်ရွက်သွားပါမယ်။
</speech>
<leave>
<title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type='speaker'>
ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များအတွက် ခွင့်ပန်ကြားရန်ဖြစ်ပါတယ်။
</speech>
<speech><mp id='1476'>ဒေါက်တာလှမိုး(အတွင်းရေးမှူး၊ လွှတ်တော်အခွင့်အရေးကော်မတီ)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ယနေ့ ၁၂-၅-၂၀၁၆ ရက်နေ့ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၂၆)ရက်မြောက်နေ့သို့ မတက်ရောက်နိုင်ပါသဖြင့် ခွင့်ပန်ကြားသူ လွှတ်တော်ကိုယ်စားလှယ်များ၏စာရင်းကို ပြည်သူ့လွှတ်တော် လွှတ်တော်အခွင့်အရေးကော်မတီ အတွင်းရေးမှူး ကျွန်တော် ဒေါက်တာလှမိုး၊ အောင်မြေသာစံမဲဆန္ဒနယ်က ကိုယ်စား တင်ပြသွားမှာ ဖြစ်ပါတယ်။ ပြည်သူ့လွှတ်တော်မှာ ယနေ့ တက်ရောက်ခွင့်ရှိသော ကိုယ်စားလှယ် ၄၂၆ ဦး ရှိပြီး တက်ရောက်သူကိုယ်စားလှယ် ၃၉၇ ဦးရှိကာ ယနေ့ ခွင့်ပန်ကြားသူ ၂ ဦး ရှိပါတယ်။ ၎င်းတို့ကတော့ (၁) ကန်ပက်လက်မဲဆန္ဒနယ်မှ ဦးစံခင် ခွင့် ၂ ရက်နှင့် (၂) ထီးချိုင့်မဲဆန္ဒနယ်မှ ဦးမောင်မောင် ခွင့် ၁ ရက် တို့ဖြစ်ပါတယ်။ ယခင် ခွင့်ပန်ကြား ထားသူ ၂၇ ဦး၊ ယနေ့ ခွင့်ပန်ကြားသူ ၂ ဦး စုစုပေါင်း ခွင့်ပန်ကြားထားသူ ၂၉ ဦးတို့ ဖြစ်ပါတယ်။ ခွင့်မဲ့ပျက်ကွက်သူမရှိပါကြောင်းနှင့် အထက်ပါ ကိုယ်စားလှယ်များရဲ့ ခွင့်ပန်ကြားမှုအား ခွင့်အဖြစ် ခွင့်ပြုပေးပါရန် လေးစားစွာဖြင့် ပန်ကြားအပ်ပါ ခင်ဗျား။</speech>
<speech type='speaker'>ခွင့်ပန်ကြားသူအားလုံးကို ခွင့်ပြုပါတယ်။</speech>
<title>
ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို မှတ်တမ်းတင်ခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့်ရှိတဲ့ လွှတ်တော်ကိုယ်စားလှယ် ၄၂၆ ဦး၊ ယခင်က ခွင့်ပန်ကြား၍ ခွင့်ပြု ထားသူ ၂ ဦး၊ ယနေ့ခွင့်ပြု ထားသူ ၂၇ ဦးဖြစ်၍ လွှတ်တော်က ခွင့်ပြု ထားသူ စုစုပေါင်း ၂၉ ဦးဖြစ်ပါတယ်။ ခွင့်မဲ့ပျက်ကွက်သူမရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေတင်ပြချက်ကို အတည်ပြု မှတ်တမ်းတင်ရန် လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
လွှတ်တော်က သဘောတူတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)
</speech>
</leave>
</preface><discussion>
<section value = 'Order'>
<title>
ဖိလစ်ပိုင်သမ္မတနိုင်ငံ၊ အောက်လွှတ်တော်ဥက္ကဋ္ဌ မစ္စတာ ဖလစ်စီအာနိုအာ ဘယ်လ်မွန်တီ ဂျူနီယာက ပြည်သူ့လွှတ်တော်ဥက္ကဋ္ဌထံသို့ ပေးပို့လာသော ဂုဏ်ယူဝမ်းမြောက်ကြောင်း သဝဏ်လွှာကို လွှတ်တော်က မှတ်တမ်းတင်ခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး ပထမနေ့ကို ၂၀၁၆ ခုနှစ်၊ ဖေဖော်ဝါရီလ ၁ ရက်နေ့မှာ ကျင်းပပြုလုပ်ခဲ့ပြီး ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၁၀၊ ၁၁၊ ၁၂ နှင့် ၁၃ တို့အရ ပြည်သူ့လွှတ်တော်ဥက္ကဋ္ဌနှင့် ဒုတိယဥက္ကဋ္ဌတို့ကို ရွေးကောက်တင်မြှောက်ခဲ့ပါတယ်။ ပြည်သူ့လွှတ်တော်ဥက္ကဋ္ဌအဖြစ် ရွေးကောက်တင်မြှောက်ခြင်းခံရသည့်အတွက် ပြည်သူ့လွှတ်တော် ဥက္ကဋ္ဌထံသို့ ဖိလစ်ပိုင်သမ္မတနိုင်ငံ အောက်လွှတ်တော်ဥက္ကဋ္ဌ မစ္စတာ ဖလစ်စီအာနိုအာ ဘယ်လ်မွန်တီ ဂျူနီယာက ဝမ်းမြောက်ကြောင်း သဝဏ်လွှာပေးပို့လာမှုကို မှတ်တမ်းတင်ထားရှိမည်ဖြစ်ကြောင်း လွှတ်တော်သို့ အသိပေးတင်ပြပါတယ်။
</speech>
</section>
<section value = 'QA'>
<title>
ကြယ်ပွင့်ပြထားသည့်မေးခွန်းများကို လွှတ်တော်ကိုယ်စားလှယ်များက မေးမြန်းခြင်းနှင့် သက်ဆိုင်ရာပြည်ထောင်စုအဆင့် အဖွဲ့အစည်းဝင်က ဖြေကြားခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ မေးခွန်းများ မေးမြန်းခြင်း၊ ဖြေကြားခြင်း အစီအစဉ် စတင်ဆောင်ရွက်ပါမယ်။
</speech>
<Q-A>
<title>
ရှမ်းပြည်နယ်(အရှေ့ပိုင်း)၊ မိုင်းဖြတ်မြို့နယ် မိုဘိုင်းဆက်သွယ်ရေးကဏ္ဍမှာ မိုင်းဖြတ်မှ ၂၆ မိုင် ဝေးကွာသော နမ့်ပန်ကျေးရွာအုပ်စုသို့လည်းကောင်း၊ မိုင်းဖြတ်မြို့မှ ကျိုင်းတုံသွားလမ်းတွင် တည်ရှိ သော မိုင်းဖြတ်ကျေးရွာအုပ်စုသို့လည်းကောင်း၊ မိုင်းဖြတ်မှ မိုင်းယောင်းလမ်းတွင် တည်ရှိသော မိုင်းတင်း၊ လန်းဆတ်ကျေးရွာအုပ်စုသို့လည်းကောင်း၊ မိုင်းဖြတ်မှ မိုင်းခုတ်၊ မိုင်းလုံးလမ်းပေါ်ရှိ မိုင်းဟဲ ကျေးရွာအုပ်စုသို့လည်းကောင်း ယနေ့အထိ ဖုန်းလိုင်းများဆက်သွယ်ရန် ခက်ခဲလျက်ရှိ၍ မိုဘိုင်း ဆက်သွယ်ရေးလွယ်ကူစေရန် ဆောင်ရွက်ပေးနိုင်မှုအစီအစဉ်ရှိ/မရှိနှင့်စပ်လျဉ်းသည့်မေးခွန်း
</title>
<speech type='speaker'>
ပထမဦးစွာ မိုင်းဖြတ်မဲဆန္ဒနယ်မှ ဦးလင်းဇော်ထွန်း မေးမြန်းဖို့ ဖြစ်ပါတယ်။
</speech>
<speech><mp id='1594'>ဦးလင်းဇော်ထွန်း(မိုင်းဖြတ်မဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဌကြီးနှင့် အစိုးရအဖွဲ့ဝင်ဝန်ကြီးများ၊ ပြည်သူ့လွှတ်တော်ကိုယ်စားလှယ်များနှင့် ဧည့်သည်တော် များအားလုံး ကိုယ်စိတ်နှစ်ဖြာကျန်းမာချမ်းသာပါစေကြောင်း ဆုတောင်းမေတ္တာပို့သရင်း မင်္ဂလာပါလို့ နှုတ်ခွန်းဆက်သအပ်ပါတယ်။ ကျွန်တော်ကတော့ ရှမ်းပြည်နယ်(အရှေ့ပိုင်း)၊ မိုင်းဖြတ်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးလင်းဇော်ထွန်းဖြစ်ပါတယ်။ လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးခင်ဗျား။ ကျွန်တော်တို့ မိုင်းဖြတ်မြို့နယ်ဟာ ရှမ်းပြည်နယ်(အရှေ့ပိုင်း) ရဲ့မြို့တော် ဖြစ်တဲ့ ကျိုင်းတုံမြို့နှင့် နယ်စပ်ဒေသမြို့ဖြစ်တဲ့ တာချီလိတ်မြို့ ကြားမှာရှိတဲ့ မြို့တစ်မြို့ဖြစ်သော်လည်းပဲ အစစအရာရာ ဖွံ့ဖြိုးမှုနောက်ကျနေခဲ့ပါတယ်။ မိုင်းဖြတ်မြို့နယ်ရဲ့ အကျယ်အဝန်းက ၇၉၆.၈၃ စတုရန်း မိုင်ရှိပြီး မြို့နေလူဦးရေ ၁၃၄၄၂ ဦးနဲ့ တောင်ပေါ်ဒေသလူဦးရေ ၁၇၅၁၇ ဦးခန့်ရှိတဲ့အတွက် တောင်ပေါ်ဒေသနေလူဦးရေက ပိုမိုများပြားလျက်ရှိပါတယ်။ မိုင်းဖြတ်မြို့နယ်အတွင်းမှာ မြန်မာ့ ဆက်သွယ်ရေးမှ ဖုန်းတိုင်တစ်တိုင်၊ အော်ရီဒူးမှ ဖုန်းတိုင်တစ်တိုင်နဲ့ တယ်လီနောမှ ဖုန်းတိုင်တစ်တိုင် သုံးတိုင်သာရှိပြီး မြို့အတွင်းမှာပဲ နီးကပ်စွာတည်ရှိတဲ့အတွက် တိုင်တစ်တိုင်ဟာ ၅ မိုင်ပတ်လည်သာ လွှမ်းခြုံမှုရှိကြောင်းသိရှိရပြီး တောင်ပေါ်ဒေသများဖြစ်တဲ့ နမ့်ပန်ကျေးရွာအုပ်စု၊ မိုင်းတင်း၊ လန်းဆတ် ကျေးရွာအုပ်စု၊ မိုင်းဟဲကျေးရွာအုပ်စုများသာမက မြေပြန့်ဒေသဖြစ်တဲ့ မိုင်းဖြတ်ကျေးရွာအုပ်စုပါ ယနေ့အချိန်အထိ ဖုန်းလိုင်းဆက်သွယ်ရန် ခက်ခဲလျက်ရှိပါတယ်။ ပြီးခဲ့တဲ့ ဧပြီလ ၂၇ ရက်နေ့ ညနေ ၃ နာရီခန့်နှင့် မေလ ၁ ရက်နေ့ ညနေ ၆ နာရီခန့်မှာ လေပြင်းတိုက်ခတ်တဲ့အတွက် တောင်ပေါ်ဒေသ ကျေးရွာအုပ်စုများရဲ့ အခြေအနေကို စုံစမ်းရာမှာ ဖုန်းလိုင်းအခက်အခဲရှိတဲ့အတွက် လူများစေလွှတ်ပြီး မှသာ ကျေးရွာများရဲ့ အခြေအနေကို သိရှိခဲ့ရပါတယ်။ ဒါကြောင့်မို့လို့ ကျေးရွာအုပ်စုအတွင်း သာရေး၊ နာရေး၊ ပညာရေး၊ ကျန်းမာရေးနှင့် သဘာဝဘေးအန္တရာယ်ကိစ္စရပ်များ ကြုံတွေ့လာပါက ဆက်သွယ် မှုလွယ်ကူစေရန်အတွက် ဖုန်းလိုင်းများရရှိအောင် စီစဉ်ဆောင်ရွက်ပေးပါရန် ဒေသခံမဲဆန္ဒရှင်များမှ တင်ပြလာခဲ့ပါတယ်။ သို့ဖြစ်ပါ၍ ရှမ်းပြည်နယ်(အရှေ့ပိုင်း)၊ မိုင်းဖြတ်မြို့နယ်အတွင်း ကျေးရွာအုပ်စုများသို့ မိုဘိုင်း ဖုန်းလိုင်းများ တပ်ဆင်ဆောင်ရွက်ပေးပါက တိုင်းရင်းသားမိဘပြည်သူများရဲ့ ပညာရေး၊ ကျန်းမာရေး၊ လူမှုစီးပွားဖွံ့ဖြိုးတိုးတက်ရေးကို အထောက်အကူပြုတဲ့အပြင် သဘာဝဘေးအန္တရာယ်များကျရောက် လာပါကလည်း သက်ဆိုင်ရာဌာနအသီးသီးသို့ လျင်မြန်စွာ ဆက်သွယ်သတင်းပို့နိုင်မည်ဖြစ်ပါ၍ လေးစားအပ်သော ပြည်သူ့လွှတ်တော်ဥက္ကဋ္ဌကြီးမှတစ်ဆင့် သက်ဆိုင်ရာဝန်ကြီးဌာနသို့ အောက်ပါ မေးခွန်းအား မေးမြန်းအပ်ပါတယ်။ ရှမ်းပြည်နယ်(အရှေ့ပိုင်း)၊ မိုင်းဖြတ်မြို့နယ် မိုဘိုင်းဆက်သွယ်ရေး ကဏ္ဍမှာ မိုင်းဖြတ်မှ ၂၆ မိုင်ဝေးကွာတဲ့ နမ့်ပန်ကျေးရွာအုပ်စု၊ မိုင်းဖြတ်မှ ကျိုင်းတုံသွားကားလမ်းပေါ် မှာရှိတဲ့ မိုင်းဖြတ်ကျေးရွာအုပ်စု၊ မိုင်းဖြတ်-မိုင်းယောင်းကားလမ်းပေါ်မှာရှိတဲ့ မိုင်းတင်း၊ လန်းဆတ် ကျေးရွာအုပ်စုနှင့် မိုင်းဖြတ်မှ မိုင်းခုတ်-မိုင်းလုံးကားလမ်းပေါ်မှာရှိတဲ့ မိုင်းဟဲကျေးရွာအုပ်စုများသို့ ယနေ့အထိ ဖုန်းလိုင်းများဆက်သွယ်ရန် ခက်ခဲလျက်ရှိပါသဖြင့် မိုဘိုင်းဖုန်းဆက်သွယ်ရေး လွယ်ကူ စေရန် ဆောင်ရွက်ပေးနိုင်မှုအစီအစဉ်ရှိ/မရှိနှင့် အစီအစဉ်ရှိပါက မည်သည့်အချိန်မှာ ဆောင်ရွက် ပေးမည်ကို သိရှိလိုပါကြောင်း မေးမြန်းအပ်ပါတယ်။ ကျေးဇူးတင်ပါတယ်ခင်ဗျား။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='31'>ဦးသန့်စင်မောင်(ပြည်ထောင်စုဝန်ကြီး၊ ပို့ဆောင်ရေးနှင့် ဆက်သွယ်ရေးဝန်ကြီးဌာန)</agency> လေးစားအပ် ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော် ကိုယ်စားလှယ်များ၊ ဧည့်သည်တော်များခင်ဗျား။ ကျွန်တော့်အနေနဲ့ ရှမ်းပြည်နယ်(အရှေ့ပိုင်း)၊ မိုင်းဖြတ်မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးလင်းဇော်ထွန်းရဲ့ ကြယ်ပွင့်ပြ မေးခွန်းအပေါ်မှာ ဖြေကြားသွားမှာ ဖြစ်ပါတယ်။ ရှမ်းပြည်နယ်(အရှေ့ပိုင်း)၊ မိုင်းဖြတ်မြို့နယ် မိုဘိုင်းဖုန်းဆက်သွယ်ရေးကဏ္ဍမှာ မိုင်းဖြတ်မှ ၂၆ မိုင်ဝေးကွာသော နမ့်ပန်ကျေးရွာ အုပ်စုသို့လည်းကောင်း၊ မိုင်းဖြတ်မြို့မှ ကျိုင်းတုံသွားလမ်းတွင် တည်ရှိသော မိုင်းဖြတ်ကျေးရွာအုပ်စု သို့လည်းကောင်း၊ မိုင်းဖြတ်မှ မိုင်းယောင်းလမ်းတွင်တည်ရှိသော မိုင်းတင်း၊ လန်းဆတ်ကျေးရွာ အုပ်စုသို့လည်းကောင်း၊ မိုင်းဖြတ်မှ မိုင်းခုတ်- မိုင်းလုံးလမ်းပေါ်ရှိ မိုင်းဟဲ ကျေးရွာအုပ်စု သို့လည်းကောင်း ယနေ့အထိ ဖုန်းလိုင်းများဆက်သွယ်ရန် ခက်ခဲလျက်ရှိတဲ့အတွက် ကြောင့် မိုဘိုင်းဖုန်းဆက်သွယ်ရေး လွယ်ကူစေရန် ဆောင်ရွက်ပေးနိုင်မှုအစီအစဉ်ရှိ/မရှိ၊ အစီအစဉ် ရှိပါက မည်သည့်အချိန်တွင် ဆောင်ရွက်ပေးမည်ကို ကြယ်ပွင့်ပြမေးခွန်းနှင့် မေးမြန်းလာပါတယ်။ ကျွန်တော် ဆောင်ရွက်ထားမှု အခြေအနေများကို ရှင်းရှင်းလင်းလင်းတင်ပြနိုင်ရန်အတွက် Power Point နဲ့တင်ပြအပ်ပါတယ်။ ပို့ဆောင်ရေးနှင့်ဆက်သွယ်ရေးဝန်ကြီးဌာန၊ မြန်မာ့ဆက်သွယ်ရေး လုပ်ငန်းက မိုင်းဖြတ်ကျေးရွာအုပ်စုမှာ GSM,UMTS စခန်း၊ ဆိုက်အမှတ် SHE- ၀၀၀၇၄ က ၂၆-၂-၂၀၁၆ မှာ ဖွင့်လှစ်ခဲ့ပြီးဖြစ်ပါတယ်။ ဒါ့အပြင် မိုင်းဖြတ်ကနေပြီးတော့ မိုင်းယောင်းလမ်းမှာတည် ရှိတဲ့ မိုင်းတင်း၊ လန်းဆတ်ကျေးရွာအုပ်စုမှာလည်းပဲ GSM စခန်း၊ SHE- ၀၀၁၀၁ မှာ တာဝါတိုင် တည်ဆောက်လျက်ရှိပြီး ၂၀၁၆ ခုနှစ် အောက်တိုဘာလမှာ ပြီးစီးဖို့လျာထားပါတယ်။ တစ်ခါ တယ်လီနော မြန်မာလီမိတက်အနေနဲ့ ၂၀၁၆ ခုနှစ်အတွင်း ရှမ်းပြည်နယ်(အရှေ့ပိုင်း)၊ မိုင်းဖြတ်မြို့ မြောက်ဘက် ကွင်းအတွင်းရှိ တာဝါတိုင်ဆိုက်အမှတ် SH၀၂၅၅၄၆၈ နဲ့ စက်ပစ္စည်းများ တပ်ဆင်ခြင်း လုပ်ငန်းပြီးစီးပြီဖြစ်သဖြင့် ဆက်သွယ်ရေး ဝန်ဆောင်မှု လုပ်ငန်းများကို ၂၉-၃-၂၀၁၆ ကစပြီးတော့ ဆောင်ရွက်ပေးလျက် ရှိပါတယ်။ ဒါ့အပြင် မိုင်းဖြတ်-ကျိုင်းတုံလမ်းပေါ်မှာရှိတဲ့ မိုင်းဖြတ်မှ ၆ မိုင်ခန့်အကွာအဝေးမှာလည်းပဲ တာဝါတိုင်ဆိုက်အမှတ် SH- ၀၁၃၂ ကို တည်ဆောက်ခြင်းလုပ်ငန်း ဆောင်ရွက်လျက်ရှိပြီး ၂၀၁၆ ဇွန်လ ကုန်မှာပြီးစီးမှာ ဖြစ်ပါတယ်။ အော်ရီဒူးမြန်မာလီမိတက်အနေနဲ့ မိုင်းဖြတ်မြို့၊ ဈေးတန်းရပ်မှာ ဆိုက်အမှတ် SH- ၁၂၇၇ တွင် တာဝါတိုင်တည်ဆောက်ခြင်းနှင့် စက်ပစ္စည်းတပ်ဆင်ခြင်းလုပ်ငန်းများ ပြီးစီးပြီးတော့ ဆက်သွယ်ရေးဝန်ဆောင်မှုလုပ်ငန်းများကို ၁၀-၃-၂၀၁၆ ကစပြီးတော့ စတင်ဆောင်ရွက် ပေးလျက်ရှိပါတယ်။ အဲဒီလိုပဲ မိုင်းဖြတ်- တာချီလိတ်လမ်းမပေါ်မှာရှိတဲ့ မိုင်းဖြတ်မှ ၆ မိုင်ခန့်အကွာ အဝေးမှာ ဆိုက်အမှတ် SH- 1192 မှာ တာဝါတိုင်တည်ဆောက်ခြင်းနှင့် စက်ပစ္စည်းတည်ဆောက်ခြင်း လုပ်ငန်းများပြီးစီးပြီးတော့ ဆက်သွယ်ရေးဝန်ဆောင်မှုလုပ်ငန်းများကို ၁၉-၆-၂၀၁၅ ကနေစတင်ပြီး ဆောင်ရွက်ပေးနေတာဖြစ်ပါတယ်။ ထို့အပြင် တယ်လီနောမြန်မာလီမိတက်အနေနဲ့ မိုင်းဖြတ်မြို့၊ ဈေးတန်းရပ်ရှိ အော်ရီဒူးမြန်မာလီမိတက်ရဲ့ တာဝါတိုင်ကို ရှယ်ယာလုပ်ပြီးတော့ ငှားရမ်းတပ်ဆင်သုံးစွဲ မှာဖြစ်ပါတယ်။ အဲဒီ SH- ၀၉၂၉ မှာ စက်ပစ္စည်းတွေ မကြာမီတည်ဆောက်သွားမှာဖြစ်ပြီးတော့ ၂၀၁၆ ဇွန်လကုန်မှာ အသုံးပြုနိုင်မှာဖြစ်ပါတယ်။ အလားတူပဲ မိုင်းဖြတ်- တာချီလိတ်လမ်းမပေါ်မှာရှိတဲ့ မိုင်းဖြတ်ကနေပြီး ၆ မိုင်ခန့်အကွာအဝေးမှာရှိတဲ့ အော်ရီဒူးမြန်မာလီမိတက်၏တာဝါတိုင်အား ငှားရမ်း တပ်ဆင်သုံးစွဲမယ့် ဆိုက်အမှတ် SH- 1486 မှာ စက်ပစ္စည်းများ မကြာမီတပ်ဆင်သွားမည်ဖြစ်ပြီးတော့ ၂၀၁၆ ခုနှစ်မှာ ဒီဇင်ဘာလကုန်မှာ ပြီးစီးမှာဖြစ်ပါတယ်။ ဆက်လက်၍ မိုင်းဖြတ်မြို့နယ်အတွင်း တာဝါ တိုင်ငါးတိုင်ကိုလည်းပဲ တယ်လီနောကနေပြီးတော့ တာဝါတိုင်ငါးတိုင်ကို ထပ်မံတည်ဆောက်ရန် အတွက် မြေနေရာရှာဖွေလျက်ရှိပါတယ်။ အဲဒီတော့ အားလုံးခြုံပြီးပြောရရင် မြန်မာ့ဆက်သွယ်ရေး လုပ်ငန်းနဲ့ ပြည်ပအော်ပရေတာနှစ်ဦးတို့အနေဖြင့် တည်ဆောက်ပြီးတဲ့စခန်းက လေးခု၊ တည်ဆောက် ဆဲစခန်းက နှစ်ခုနဲ့ အားလုံး တာဝါကိုရှယ်ယာလုပ်ပြီးတော့လုပ်တဲ့စခန်းက နှစ်ခု၊ ဆက်လက်တည် ဆောက်မည့်စခန်းက ငါးခု စခန်းအနေနဲ့ စုစုပေါင်း ၁၃ ခုဖြစ်လာမှာဖြစ်ပါတယ်။ အသေးစိတ် ဒီဇယား မှာတော့ ဆက်သွယ်ရေးလုပ်ငန်းက တစ်ခုပြီးစီးပြီးတော့ အောက်တိုဘာလမှာ ပြီးစီးမှာတစ်ခုရှိပါ တယ်။ နောက် တယ်လီနောမြန်မာက လက်ရှိပြီးစီးနေတာ တစ်ခုဖြစ်ပါတယ်။ ဇွန်လကုန်မှာပြီးစီးမှာ နှစ်ခုရှိပါတယ်။ တာဝါ Shoring လုပ်မယ့်ဟာ ဒီဇင်ဘာလကုန်မှာပြီးမှာ တစ်ခုရှိပါတယ်။ မြေနေရာ ရှာဖွေဆဲ တယ်လီနောက ငါးခုရှိပါတယ်။ အော်ရီဒူးကတော့ ပြီးစီးတာနှစ်ခုရှိပါတယ်။ အဲဒီတော့ အားလုံးချုပ်ပြီးတော့ မြင်သာအောင်ပြရရင်တော့ အဲဒီပုံထဲမှာ အဝါရောင်လေးခုရှိပါတယ်။ တာဝါက တော့ တကယ်တမ်း ၁၁ ခုပါ။ အဝါရောင်က ပြီးစီးတာတွေဖြစ်ပါတယ်။ အပြာရောင်က ဆက်လက်လုပ် ဖို့ရာဖြစ်ပါတယ်။ အစိမ်းနှစ်ခုက ဆောင်ရွက်ဆဲဖြစ်ပါတယ်။ အဲဒီမှာ အဝါနှစ်ခုကတော့ အောက်က နှစ်ခုက ရှယ်ယာလုပ်မှာဖြစ်ပါတယ်။ တိုင်ပေါင်း ၁၁ တိုင်မှာ စခန်းပေါင်း ၁၃ ခု ဖြစ်မှာဖြစ်ပါတယ်။ အဲဒီတော့ ကျွန်တော်တို့အနေနဲ့ ဒီဝေးလံခေါင်းပါးသောဒေသများကို ကျန်တဲ့တော်တော်များများက တကယ်တမ်းကျတော့ ပြည်သူလူထုများတဲ့နေရာကိုသာ အော်ပရေတာတွေအနေနဲ့ ဖွင့်လှစ်ချင်တဲ့ စိတ်ရှိပါတယ်။ ဒါကြောင့် ကျွန်တော့်အနေနဲ့ကတော့ သူတို့တွေပါ ဝေးလံခေါင်းပါးဒေသတွေကို သွားရောက်ပြီးတော့ တာဝါတိုင်တွေဖွင့်လှစ်ခြင်း၊ ဆက်သွယ်ရေးစခန်းများ ဖွင့်လှစ်ခြင်းတွေကို လုပ်နိုင်ဖို့ရာအတွက် တွန်းအားပေးဆောင်ရွက်လျက်ရှိကြောင်း ရှင်းလင်းတင်ပြအပ်ပါတယ်။ အားလုံး ကို ကျေးဇူးတင်ပါတယ်။</speech>
</Q-A>
<Q-A>
<title>
ရန်ကုန်တိုင်းဒေသကြီး၊ အေးမြသီတာရပ်ကွက်(ယခင်ဖလန်း ကျေးရွာဟောင်း)မှ လယ်သမားကြီး ၁၇ ဦး ၏လယ်မြေများအား စက်မှုဇုန်ပြုလုပ်ရန် အကြောင်းပြသိမ်းယူပြီး ကုမ္ပဏီကြီးခြောက်ခုသို့ ရောင်းစားမှု နှင့်ပတ်သက်၍ နစ်နာသူလယ်သမားများအား ကတိကဝတ်ရှိထားသည့်အတိုင်း သက်ဆိုင်ရာကုမ္ပဏီ များမှ ကရုဏာကြေး၊ လျော်ကြေးများကို မည်သည့်အချိန်တွင် ပေးအပ်မည်၊ မပေးနိုင်သေးပါက အဘယ်ကြောင့်ကို သိလိုခြင်းနှင့်စပ်လျဉ်းသည့်မေးခွန်း
</title>
<speech type='speaker'>
ကျောက်တန်းမဲဆန္ဒနယ်မှ ဒေါ်အေးမြမြမျိုး မေးမြန်းဖို့ဖြစ်ပါတယ်။
</speech>
<speech><mp id='1549'>ဒေါ်အေးမြမြမျိုး(ကျောက်တန်းမဲဆန္ဒနယ်)</mp> လေးစားရပါသော ပြည်သူ့လွှတ်တော် ဥက္ကဌကြီး၊ ဌာနဆိုင်ရာဝန်ကြီးများ၊ ပြည်သူ့လွှတ်တော်ကိုယ်စားလှယ်များ၊ ဧည့်သည်တော်များ မင်္ဂလာပါရှင်။ ကျွန်မကတော့ ကျောက်တန်းမဲဆန္ဒနယ်မှ ပြည်သူ့ လွှတ်တော်ကိုယ်စားလှယ် ဒေါ်အေးမြမြမျိုး ဖြစ်ပါတယ်။ ကျွန်မမေးမြန်းလိုတဲ့မေးခွန်းကတော့ ရန်ကုန်တိုင်းဒေသကြီး၊ အေးမြသီတာရပ်ကွက် ယခင် ဖလန်းကျေးရွာဟောင်းမှ လယ်သမားကြီး ၁၇ ဦး၏ လယ်မြေများအား စက်မှုဇုန်ပြုလုပ်ရန် အကြောင်း ပြပြီး ကုမ္ပဏီခြောက်ခုသို့ ရောင်းစားမှုနှင့်ပတ်သက်၍ နစ်နာသူ တောင်သူလယ်သမားများအား ဂရုဏာကြေး၊ လျော်ကြေးများပေးရန် ကတိကဝတ်ရရှိပြီး လယ်ယာမြေနှင့် အခြားမြေများ သိမ်းဆည်းခံရမှု စုံစမ်းစစ်ဆေးရေးကော်မရှင်မှ အပိုင်း(၂) အစီရင်ခံစာဖြင့် ပထမအကြိမ် ပြည်သူ့လွှတ်တော်သို့ တင်ပြထားသော်လည်း လေးနှစ်နီးပါး ကြာမြင့်သည်တိုင် မရရှိသေးသည့်အတွက် မည်သည့်အချိန်တွင် ရရှိမည်ကို မေးမြန်းလိုခြင်း ဖြစ်ပါတယ်။ လယ်သမားကြီး ဦးစိုးလှိုင်အပါ ၁၇ ဦး၊ ဘိုးစဉ်ဘောင် ဆက်လုပ်ကိုင် စားသောက် လာခဲ့ကြသော လယ်မြေများကို ၁၉၉၇ ခုနှစ်က အိုးအိမ်ဦးစီးဌာနမှ စက်မှုဇုန်ပြု လုပ်ရန် အကြောင်းပြ၍ သိမ်းဆည်းခဲ့ပါသည်။ သို့သော်လည်း မည်သည့်စီမံကိန်းမှ အကောင်အထည်မဖော်ဘဲ ၁၅ နှစ်ကျော် ပစ်ထားခဲ့ပြီး မြန်မာ့ဆိပ်ကမ်းအာဏာပိုင်သို့ လွဲပြောင်း ပေးကာ ဆိပ်ကမ်းအာဏာပိုင်မှ ကုမ္ပဏီခြောက်ခုဖြစ်သော (၁) ဦးပိုင်၊ (၂) ထူး (ခေါ်) ဧရာရွှေဝါ၊ (၃) မက်(စ်)မြန်မာ၊ (၄) Asia Wali (၅) အင်ဒီ၊ (၆) Dagon Internationd ကုမ္ပဏီများသို့ ရောင်းစား ခဲ့ပါတယ်။ ယင်းကိစ္စနှင့်ပတ်သက်၍ နစ်နာဆုံးရှုံးသူ တောင်သူလယ်သမားကြီး ၁၈ ဦးမှာ သက်ဆိုင်ရာ အဖွဲ့အစည်းအသီးသီးကို အားကိုးတကြီး အကြိမ်ကြိမ်တင်ပြခဲ့ရာ လယ်ယာမြေစုံစမ်းစစ်ဆေးရေး ကော်မရှင် ကုမ္ပဏီခြောက်ခုနှင့် လယ်သမားများ အကြိမ်ကြိမ် တွေ့ဆုံညှိနှိုင်းမှုပြုလုပ်ခဲ့ပြီးဖြစ်ပါ တယ်။ လယ်ယာမြေနှင့် အခြားမြေများ သိမ်းဆည်းခံရမှုကြောင့် ပြည်သူများနစ်နာမှုမရှိစေရေး အတွက် စုံစမ်းစစ်ဆေးရေးကော်မရှင်၏ အစီရင်ခံစာအပိုင်း(၂)၊ ၁၀(ခ)တွင် ဦးစိုးလှိုင်အပါအဝင် လယ်သမား ၁၈ ဦး၏ သိမ်ဆည်းခံရသော လယ်ဧက ၁၈၀ နှင့် စပ်လျဉ်း၍ နစ်နာကြေးပေးရန် ကော်မရှင်မှ ကုမ္ပဏီများနှင့် လယ်သမားများ တွေ့ဆုံညှိနှိုင်းခဲ့ပါသည်။ နှစ်ဦးနှစ်ဖက်သဘောတူညီမှု ရရှိခဲ့ပြီး နစ်နာကြေးများ စိစစ်ထုတ်ပေးရန် ဆောင်ရွက်လျက်ရှိသည်ဟု အစီရင်ခံစာထုတ် ဆုံးဖြတ်ခဲ့ပြီး ဖြစ်ပါတယ်။ နစ်နာဆုံးရှုံးသူလယ်သမားကြီး ၁၈ ဦးအနက်မှ ဦးမြင့်သိမ်း၏ စက်မှုဇုန်သိမ်း လယ်မြေ ၁၀ ဧကကို New Day ကုမ္ပဏီက ၉-၉-၂၀၁၄ ရက်တွင် တစ်ဧက သိန်း ၇၀ နှုန်းနှင့် သီးနှံကြေး ၂၅၀၀၀၀ အပါအဝင် တစ်ဧက ၇၂၅၀၀၀၀ ပေးလျော်ခဲ့ပြီးဖြစ်သော်လည်း ကျန်လယ်သမား ၁၇ ဦးမှာ ယနေ့ထိတိုင်အောင် လျော်ကြေးငွေရရှိခြင်း မရှိသေးပါ။ ဟိုနေ့ရနိုး၊ ဒီနေ့ရနိုး မျှော်လင့်စောင့်စား နေရပါတယ်။ သို့ပါ၍ နစ်နာသူတောင်သူလယ်သမားများကိုယ်စား ကတိကဝတ်ရှိထားသည့်အတိုင်း သက်ဆိုင်ရာကုမ္ပဏီများမှ ကရုဏာကြေး၊ လျော်ကြေးများကို မည်သည့်အချိန်တွင် ပေးအပ်မည်။ မပေးနိုင်သေးပါက အဘယ့်ကြောင့်ဖြစ်သည်ဆိုသည်ကို ပြည်သူ့လွှတ်တော်ဥက္ကဋ္ဌကြီးမှတစ်ဆင့် မေးမြန်းအပ်ပါသည်ရှင့်။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='31'>ဦးသန့်စင်မောင်(ပြည်ထောင်စုဝန်ကြီး၊ ပို့ဆောင်ရေးနှင့် ဆက်သွယ်ရေးဝန်ကြီးဌာန)</agency> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ဧည့်သည်တော်များခင်ဗျား။ ကျွန်တော့်အနေနဲ့ ရန်ကုန်တိုင်းဒေသကြီး၊ ကျောက်တန်းမဲဆန္ဒနယ် ပြည်သူ့လွှတ်တော်ကိုယ်စားလှယ် ဒေါ်အေးမြမြမျိုးရဲ့ ကြယ်ပွင့်ပြမေးခွန်းအပေါ်မှာ ပြည့်ပြည့်စုံစုံ ရှင်းလင်းဖြေကြားသွားမှာ ဖြစ်ပါတယ်။ ကျွန်တော့်အား Power Point သုံးစွဲခွင့်ပြုပါရန် မေတ္တာ ရပ်ခံပါတယ်။ လက်ရှိရန်ကုန် ဆိပ်ကမ်းဟာ ပင်လည်ဆိပ်ကမ်းမဟုတ်ပါဘူး။ မြစ်တွင်းဆိပ်ကမ်းပဲ ဖြစ်ပါတယ်။ မြစ်တွင်းဆိပ်ကမ်းဖြစ်တဲ့အတွက်ကြောင့်မို့လို့ ရေဆူးကန့်သတ်ချက်နှင့် သင်္ဘောကြီး များလှည့်ရန်အတွက် တန်ချိန်ဧရိယာ ကန့်သတ်ချက်တို့ကြောင့် တန်ချိန် ၁၅၀၀၀ နဲ့အောက် ပင်လည် ကူးသင်္ဘောတွေသာ ဝင်/ထွက်နိုင်တဲ့ ဆိပ်ကမ်းတွေဖြစ်ပါတယ်။ ဒါကြောင့် မြန်မာ့ဆိပ်ကမ်းအာဏာ ပိုင်တွေနဲ့ နောင်အနာဂတ်မှာ တိုးတက်များပြားလာတဲ့ ကုန်စည်တွေနဲ့ တန်ချိန် ၂၀၀၀၀ နှင့် အထက် သင်္ဘောတွေ ဝင်/ထွက်ဆိုက်ကပ်နိုင်တဲ့ ဆိပ်ကမ်းတွေတိုးချဲ့ဖို့ရာအတွက် သီလဝါဒေသကို ရွေးချယ်ခဲ့ပါတယ်။ အဲဒီမှာ ခုပုံကြမ်းအတိုင်း မြင်ရပါတယ်။ ကျွန်တော်တို့က River Post ဖြစ်တဲ့ အတွက်ကြောင့် ရေဆူးကန့်သတ်ချက်တွေရှိနေတယ်။ ဒါကြောင့် ကျွန်တော်တို့က သီလဝါကို နောက်ပိုင်း Export Import အတွက် အရေးပါလာတဲ့ ဆိပ်ကမ်းဆောက်မှဖြစ်မယ်ဆိုပြီး ၁၉၉၅ ကတည်းက စဉ်းစားခဲ့ကြပါတယ်။ အဲဒီအတိုင်းပဲ သီလဝါဆိပ်ကမ်းက တန်ချိန် ၂၀၀၀၀ နှင့် ရေဆူး ကိုးမီတာရှိတာနဲ့ လက်ခံနိုင်မှာဖြစ်ပါတယ်။ ရန်ကုန်ဆိပ်ကမ်းကတော့ တန်ချိန် ၁၅၀၀၀ နှင့် အလျား ၁၆၇ မီတာရှိတဲ့ သင်္ဘောငယ်တွေကိုသာ လက်ခံနိုင်တာဖြစ်ပါတယ်။ သံလွင်မြစ်ကလည်း ကမ္ဘာပေါ်မှာ အနယ်ကျမှု များပြားတဲ့မြစ်အဖြစ်နဲ့ နာမည်ကျော်ပါတယ်။ ဒါကြောင့်လည်းပဲ နောက်နှစ်ပေါင်း ၃၀ အထိသာလျှင် ဆိပ်ကမ်းအဖြစ်နဲ့ အသုံးပြု နိုင်မည်ဖြစ်ကြောင်းကို သိရှိရပါတယ်။ ဒါကြောင့် မြန်မာ့ ဆိပ်ကမ်းအာဏာပိုင်အနေနဲ့ ၁၉၉၇-၁၉၉၈ မှာ မြို့ရွာနှင့် အိုးအိမ်ဖွံ့ဖြိုးရေးဦးစီးဌာနကနေပြီးတော့ မြေကို ဥပဒေနှင့်အညီ လွှဲပြောင်းရယူခဲ့တာဖြစ်ပါတယ်။ ဌာနအနေနဲ့ လယ်သမားများထံက နေပြီးတော့ တိုက်ရိုက်သိမ်းယူတာတော့ မဟုတ်ခဲ့ပါဘူး။ အဲဒီမှာ မြေကွက်ပေါင်း ၈၀၁ ကွက်အတွက် စည်ပင်စရိတ်ပေးသွင်းတဲ့ အထောက်အထားဖြစ်ပါတယ်။ လက်ခံရယူတဲ့မြေနေရာပေါ်မှာ ဆိပ်ကမ်း လုပ်ငန်းများ လုပ်ဆောင်ရန်အတွက် မြေကွက်တစ်ကွက်လျှင် ၃၇ ဧကကျယ်တဲ့ မြေကွက်ပေါင်း ၃၇ ကွက်ကို ဖော်ထုတ်ခဲ့ပါတယ်။ ဒါက ဒီတန်ဆာမှာတင်ပြတဲ့အတိုင်း စက်မှုဇုန်မဟုတ်ပါဘူး။ ဒါက ဆိပ်ကမ်းမြေနေရာဖြစ်ပါတယ်။ အဲဒီတော့ သီလဝါဆိပ်ကမ်းမြေကွက်များအနက်မှ မြေကွက်ခြောက် pasoscos? voodao: Myanmar Integrated Port Ltd Myanmar International Termind Thi Lu Wa တို့ဟာ ၁၉၉၅ မှာ စတင်အကောင်အထည်ဖော်ပြီးတော့ ၁၉၉၇-၁၉၉၈ မှာ စတင်ပြီးတော့ ဖွင့်လှစ်ခဲ့ပါတယ်။ အဲဒီဆိပ်ကမ်းနှစ်ခုပဲ ဖွင့်လှစ်ပြီးတော့ ၁၉၉၇-၁၉၉၈ ရဲ့ နောက်ပိုင်းမှာ ကျန်တဲ့စီးပွားရေးတွေ ဖွံ့ဖြိုးမှုမရှိတဲ့အတွက်ကြောင့် ကွက်လပ်တွေက လစ်လပ်ပြီးတော့ နေပါတယ်။ အဲဒီမှာ သီလဝါဆိပ်ကမ်းရဲ့ ၁၅၀၃ ဧကကို ရန်ကုန်တိုင်းဒေသကြီး အေးချမ်းသာယာ ရေးနှင့်ဖွံ့ဖြိုးရေးကောင်စီကနေပြီး (လ/န ၃၉)ကို ၂၀၀၀ ခုနှစ်မှာ ထုတ်ပေးခဲ့ပါတယ်။ ဆိပ်ကမ်း တည်ဆောက်ရေးလုပ်ငန်းမြေအဖြစ်နဲ့ အသုံးချဖို့ရန်အတွက် ခွင့်ပြုမိန့်ရရှိခဲ့တာဖြစ်ပါတယ်။ အဲဒီတော့ သူတို့တွေက ဒီ(လ/န ၃၉) ရရှိခဲ့တဲ့ အထောက်အထားတင်ပြတာဖြစ်ပါတယ်။ မြန်မာ့ဆိပ်ကမ်းအာဏာပိုင်အနေနဲ့ ဆိပ်ကမ်းလုပ်ငန်းဆောင်ရွက်ရန် ဌာနမြေအဖြစ်နဲ့ ခွင့်ပြုချက် ရရှိထားပေမယ့် ရင်းနှီးမြှုပ်နှံမှုတွေကို စောင့်ဆိုင်းနေတဲ့ကာလမှာ လစ်လပ်နေတဲ့မြေတွေပေါ်မှာ တောင်သူလယ်သမားတွေ စိုက်ပျိုးလုပ်ကိုင်ကြပါတယ်။ အဲဒီအနေနဲ့ ဒီဆိပ်ကမ်းအနေနဲ့ ဘာမှ အနှောင့်အယှက်လည်းပေးတာ၊ ငွေကောက်ခံတာ၊ သီးစားခကောက်ခံတာတွေ ဘာမှလုပ်ခြင်းမရှိ ပါဘူး။ လုံးဝအနှောင့်အယှက်မပေးခဲ့ပါဘူး။ ဒါပေမဲ့ ၂၀၁၀ မှာ စီးပွားရေးအခြေအနေ ပြောင်းလဲ လာပြီးတော့ ဖွံ့ဖြိုးလာတယ်။ အဲဒီအခါမှာ အဝင်ဆီသင်္ဘောတွေကနေ ချနိုင်အောင် ဆီကွက်တွေကို ထုတ်ပေးခဲ့ပါတယ်။ အဲဒီမှာ ဒီဆိပ်ကမ်းမြေနေရာတွေကို မြန်မာနိုင်ငံရင်းနှီးမြှုပ်နှံမှုကော်မရှင်ရဲ့ ခွင့်ပြုချက်နဲ့ပဲ သူတို့ကိုနေရာချထားပြီးတော့ ပေးခဲ့ပါတယ်။ ပုံပါအတိုင်းဖြစ်ပါတယ်။ အဲဒီနေရာမှာ အမဲရောင်နံပါတ်အကွက် ၁၄ ကနေပြီးတော့ ၁၉ အထိက ခုနတုန်းကပြောတဲ့ စီးပွားရေးဦးပိုင် Soboļi Elite Petrochemical Nice Myanmarı RingAsia słği opow Energyi asoos New Day စသဖြင့် အဲဒါတွေသည် ဆီတင်ကျဆိပ်ကမ်းတွေဖြစ်ပါတယ်။ အဲဒီ ၁၉ ကနေပြီးတော့ အကွက်အောက်က ၃၃ အထိက ၂၀၁၃ လောက်မှာ လုပ်ပါတယ်။ ခုနတုန်းက ဆီတင် ဆီချတွေက ၂၀၁၀-၂၀၁၁ လောက်က ဆောင်ရွက်ပါတယ်။ အဲဒီနေရာ မှာ ၁၉ ကနေပြီးတော့ ၃၃ အထိကတော့ အဲဒီမှာ လုပ်ကိုင်နေတဲ့ တောင်သူလယ်သမားတွေကနေပြီးတော့ တောင်းဆိုလာတဲ့အတွက်ကြောင့် အဲဒီမှာအားလုံးကို တွေ့ပါတယ်။ လျော်ကြေးဆိုပြီးတောင်းခံလာတဲ့ လယ်သမားတွေ ၁၈၈ ဦးနဲ့ ၂၀၁၃ မှာတွေ့ပါတယ်။ ၂၀၁၃ မှာတွေ့ပြီးတဲ့နောက် မြန်မာ့ဆိပ်ကမ်းအနေနဲ့ကတော့ ကိုယ်ပိုင်ဆောင်ရွက် တာသည် ၂၄၊ ၂၅၊ ၂၆ သာဖြစ်ပြီးတော့ ကျန်တာကတော့ ရင်းနှီးမြှုပ်နှံမှုကော်မရှင်ရဲ့ ခွင့်ပြုချက်နဲ့ ဒီကုမ္ပဏီတွေက ဆောင်ရွက်တာဖြစ်တဲ့အတွက်ကြောင့် ကုမ္ပဏီတွေနဲ့ လယ်သမားတွေရဲ့ ကြားမှာ ညှိနှိုင်းပေါင်းစပ်ပေးခဲ့ပါတယ်။ အဲဒီ ၁၈၈ ဦး ၂၀၁၃ မှာ ပထမလာတယ်။ သုံးကြိမ်လောက် ညှိရတယ်။ ၁၈၈ ဦးထဲကနေမှ ကိုယ်စားလှယ် ရှစ်ဦးရွေးတယ်။ ဟိုဘက်က ကုမ္ပဏီ တွေနဲ့ ညှိနှိုင်းတယ်။ အဲလို့ သုံးကြိမ်လောက်ညှိနှိုင်းပြီးတဲ့နောက်မှာ သိန်းပေါင်း ၃၀၀၀၀ ကျော် အားလုံး လျော်ကြေးပေးခဲ့ပါ တယ်။ အခုဟာက အဲဒီလုပ်ထုံးက ခုနတုန်းက အကွက်နံပါတ် ၁၄ နဲ့ ၁၈ မှာပါတဲ့ ခုနတုန်းက ဆီချကုမ္ပဏီတွေက အဲဒီအချိန်တုန်းက တောင်းခံထားတဲ့ထဲမှာ မပါဘူး။ ခုနတုန်းက ဦးစိုးလှိုင် အပါ ၁၇ ဦးအား ကျွန်တော် စာရင်းစစ်လိုက်တဲ့အခါမှာ ၁၈၈ ဦးလည်း မပါပါဘူး။ မပါတော့ ဒီဘက်ကလူ တွေကပေးပြီးပြီ လို့ယူဆတယ်။ သူတို့က မရသေးဘူးဆိုတာကို ထပ်တောင်းပါတယ်။ အဲဒီကိစ္စကို ခု ကျွန်တော်တို့ ထပ်ပြီးတော့ အဲဒီလယ်သမား ၁၇ ဦးပေါ့လေ။ ကံဆိုးတာက ဦးစိုးလှိုင်က ဆုံးသွား ပြီးတော့ အဲဒီ ကျွန်တော်တို့ ညှိနှိုင်းတဲ့ ၉ ရက်၊ ၁၀ ရက်မှာ ဦးစိုးလှိုင်ရဲ့ ဇနီးလာပါတယ်။ အဲဒီမှာ ဆိပ်ကမ်းမှာ အားလုံးညှိပါတယ်။ ကုမ္ပဏီတွေနဲ့ ညှိပါတယ်။ ညှိပေးပြီးတဲ့နောက် အခု ၁၇ ရက်နေ့မှာ ထပ်ပြီးတော့ ချိန်းထားပါတယ်။ အဲဒီမှာ ဒါက ၁၇ ယောက်က မူလ ၁၄ နဲ့ ၁၈ မှာပါနေတဲ့ မြေကွက်တွေ အဲဒီထဲမှာလည်းပဲ သူတို့ ကိုတွေ့လိုက်တဲ့အခါမှာ တချို့က အထောက်အထားတွေပြည့်စုံအောင် ဘာလို့ဆိုတော့ အားလုံးမျှတပြီးတော့ မျှမျှတတ တိတိကျကျဖြစ်အောင် မြေစာရင်းနဲ့ ၁၅၊ ၁၆ မှာညှိဖို့ လုပ်ထားပါတယ်။ အဲဒီမှာ မြေစာရင်းမှာ အသေးစိတ် အတိုင်းအတာတွေ ရရှိပြီးတဲ့နောက်မှာ ကျွန်တော်တို့ ၁၇ ရက်နေ့ လောက်မှာ ထပ်ပြီးတော့ အစည်းအဝေးဖိတ်ကြားထားပါတယ်။ ဒါက ကျွန်တော်အားလုံးဖြစ်ခဲ့ရတဲ့ အကြောင်းတရားတွေကို အသေးစိတ်စိစစ်တဲ့အခါမှာ၊ တွေ့ရှိချက်များ အပေါ်မှာ ပွင့်ပွင့်လင်းလင်းရှိတဲ့အတိုင်း တင်ပြခြင်းဖြစ်ပါတယ်။ ကျေးဇူးတင်ပါတယ်။</speech>
<speech type='speaker'>
လယ်ယာမြေနှင့် အခြားမြေများ သိမ်းဆည်းခံရမှု ပြန်လည်စိစစ်ရေးကော်မတီ ဆိုတာ နိုင်ငံတော်အစိုးရကလည်း အခု ဖွဲ့စည်းပြီးဖြစ်ပါတယ်။ အဲဒီလို ပြန်လည်စိစစ်တဲ့အခါမှာ နစ်နာသူလယ်သမားများ ကရုဏာကြေး၊ လျော်ကြေးပေးရန် ကတိကဝတ်ရှိထားတယ်ဆိုရင် ဒါလေး ကိုလည်း အလေးအနက်ထားပြီးတော့ ထည့်သွင်းစဉ်းစားပေးဖို့ နှိုးဆော်ပါတယ်။
</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီး ပြန်လည်ထွက်ခွာနိုင်ပါပြီ။
</speech>
</Q-A>
<Q-A>
<title>
ရသေ့တောင်မြို့နယ်၊ ကျောက်တန်းကျေးရွာ၌ တိုက်နယ်ဆေးရုံတစ်ခု တည်ဆောက်ပေးရန် အစီအစဉ် ရှိ/မရှိနှင့် အစီအစဉ်ရှိပါက မည်သည့်အချိန်တွင် ဆောင်ရွက်ပေးမည်ကို သိလိုခြင်းနှင့်စပ်လျဉ်းသည့် မေးခွန်း
</title>
<speech type='speaker'>
ရသေ့တောင်မဲဆန္ဒနယ်မှ ဒေါ်ခင်စောဝေ မေးမြန်းဖို့ဖြစ်ပါတယ်။
</speech>
<speech><mp id='363'>ဒေါ်ခင်စောဝေ(ရသေ့တောင်မဲဆန္ဒနယ်)</mp>အားလုံးမင်္ဂလာပါ။ လေးစားအပ် ပါသော ပြည်သူ့လွှတ်တော် ဥက္ကဋ္ဌကြီးရှင်။ ရသေ့တောင်မြို့နယ်ဟာ ရခိုင်ပြည်နယ်(မြောက်ပိုင်း)မှာ တည်ရှိပြီးတော့ ရခိုင်ပြည်နယ်၏ ဖွံ့ဖြိုးတိုးတက်မှုအနည်းဆုံး မြို့ တစ်ခုလည်းဖြစ်ပါတယ်။ကျောက်တန်း နယ်မြေမှာ ရေလမ်းခရီးတစ်ခုတည်းကိုသာ အားကိုးအားထားပြုပြီးတော့ သွားလာ နေကြရတာ ဖြစ်ပါတယ်။ မိုးရာသီမှာလည်း ရာသီဥတုအလွန်ဆိုးရွားတဲ့ ဒဏ်ကိုခံစားရပါတယ်။ တစ်ရွာမှတစ်ရွာကို သွားလာရာမှာလည်း မြစ်များကို ဖြတ်သန်းသွားလာကြရပါတယ်။ ရသေ့တောင် မြို့နယ်တွင် လူဦးရေ ၂၀၀၀၀၀ နီးပါးနေထိုင်ပြီးတော့ တိုက်နယ်လေးခုရှိပါတယ်။ ကျန်းမာရေး စောင့်ရှောက်မှုအဖြစ် ရသေ့တောင်မြို့နယ် ဆေးရုံတစ်ခုနှင့် စေတီပြင်တိုက်နယ် ဆေးရုံတစ်ရုံသာ ရှိပါတယ်။ ထို့ကြောင့် လမ်းပန်းဆက်သွယ်ရေးခက်ခဲသော ရသေ့တောင်လူထုသည် ကျန်းမာရေး စောင့်ရှောက်ခံရမှုမှာ အားနည်းသည်ဟု ဆိုနိုင်ပါတယ်။ ရသေ့တောင်မြို့နယ်၏ မြောက်ဘက်ရှိ ကျောက်တန်း ကျေးရွာသည် တိုက်နယ်ခေါင်းဆောင်သော ကျေးရွာကြီးဖြစ်ပါတယ်။ ကျောက်တန်း ကျေးရွာ အနီးအနားဝန်းကျင် ၄၂ ရွာ အခြေပြု နေထိုင်လျက်ရှိကြပြီး လူဦးရေအားဖြင့် ၄၀၀၀၀ ကျောင်နေထိုင်လျက် ရှိပါတယ်။ ကျောက်တန်းကျေးရွာတိုက်နယ်တစ်ခုလုံးရှိ ကျေးရွာသူ ကျေးရွာသား များသည် ရေမိုင် ၂၀ ခန့်ကွာဝေး တဲ့ ရသေ့တောင်မြို့နယ် ဆေးရုံကိုသာ အဓိက အားကိုးအားထားပြု နေရပါတယ်။ မြစ်ကြီးများခြားနေ၍ သွားရေး၊ လာရေးခက်ခဲမှုရှိတဲ့အတွက် ကျန်းမာရေးကိစ္စများ ပေါ်ပေါက်လာတဲ့ အခါမှာဆိုရင် မြို့နယ် ဆေးရုံကိုသွားရန် စက်လှေစရိတ်ကြီးမြင့်မှုနဲ့ ကူးတို့စက်လှေများမှာလည်း တစ်နေ့လျှင် တစ်ကြိမ်သာ သွားလာမှုရှိပါတယ်။ သွားလာချိန်မှာလည်း ငါးနာရီလောက်ကြာပါ၍ မြို့နယ်ဆေးရုံသို့ အချိန်မီ ရောက်ရှိနိုင်ခြင်းမရှိဘဲ အသက်ဆုံးရှုံးမှုများ မကြာခဏ ကြုံတွေ့နေကြရပါ၍ ကျွန်မ၏မဲဆန္ဒရှင် ပြည်သူများအတွက် တိုက်နယ်ဆေးရုံ တည်ဆောက်ပေးပါက တိုက်နယ်တစ်ခုလုံး၏ ကျန်းမာရေး စောင့်ရှောက်မှုကို များစွာ အထောက်အကူပြုမည်ဖြစ်ပြီး ကျောက်တန်းတိုက်နယ်လူထုတစ်ရပ်လုံးမှ မျှော်လင့်နေသော ဆန္ဒမှလည်း ပြည့်ဝသွားမှာဖြစ်ပါ၍ ရသေ့တောင်မြို့နယ် ကျောက်တန်းကျေးရွာတွင် တိုက်နယ် ဆေးရုံတစ်ခု ဖွင့်လှစ်ပေးရန် အစီအစဉ်ရှိ/မရှိနဲ့ အစီအစဉ်ရှိပါက မည်သည့်အချိန်တွင် ဖွင့်လှစ်ပေးမည်ကို သိရှိလိုပါကြောင်း လေးစားအပ်ပါတဲ့ ပြည်သူ့လွှတ်တော်ဥက္ကဋ္ဌမှတစ်ဆင့် ပြည်သူ့ လွှတ်တော်သို့ မေးမြန်းအပ်ပါတယ်ရှင်။ အားလုံးကို ကျေးဇူးတင်ပါတယ်။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='20'>ဒေါက်တာမြင့်ထွေး(ပြည်ထောင်စုဝန်ကြီး၊ ကျန်းမာရေးဝန်ကြီးဌာန)</agency> လေးစားအပ် ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော် ကိုယ်စားလှယ်များအားလုံး ကိုယ်၏ ကျန်းမာခြင်း၊ စိတ်၏ချမ်းသာခြင်းနှင့် ပြည့်စုံပါစေကြောင်း ဦးစွာပထမဆုတောင်းအပ်ပါတယ်။ ကျွန်တော်ကတော့ ကျန်းမာရေးဝန်ကြီးဌာန၊ ပြည်ထောင်စုဝန်ကြီး ဒေါက်တာမြင့်ထွေး ဖြစ်ပါတယ်။ ရသေ့တောင်မြို့နယ် ကျောက်တန်းကျေးရွာ တိုက်နယ်ဆေးရုံတစ်ရုံ တည်ဆောက်ပေးရေး အစီအစဉ်ရှိ/မရှိ။ အစီအစဉ်ရှိ ပါက မည်သည့်အချိန်တွင် ဆောင်ရွက်ပေးမည်ကို သိရှိလိုပါကြောင်း ကြယ်ပွင့်ပြမေးခွန်းနှင့် ပတ်သက်၍ ပြန်လည်ဖြေကြားသွားမှာ ဖြစ်ပါတယ်။ ကျန်းမာရေး ဝန်ကြီးဌာနအနေနဲ့ ရခိုင်ပြည်နယ်မှာ ခုတင် ၅၀၀ ဆံ့ ဆေးရုံတစ်ရုံ၊ ခုတင် ၁၀၀ ဆံ့ဆေးရုံငါးရုံ၊ ခုတင် ၅၀ ဆံ့ဆေးရုံခုနစ်ရုံ၊ ၂၅ ခုတင်ဆံ့ ဆေးရုံငါးရုံ၊ တိုက်နယ်ဆေးရုံ ၄၆ ရုံ၊ ဆေးရုံစုစုပေါင်း ၆၄ ရုံဖွင့်လှစ်ထားရှိပြီး ဖြစ်ပါတယ်။ ရခိုင်ပြည် နယ်၊ ရသေ့တောင်မြို့နယ်တွင် ၂၅ ခုတင်ဆံ့ ဆေးရုံတစ်ရုံ၊ တိုက်နယ်ဆေးရုံနှစ်ရုံ၊ ကျေးလက်ကျန်းမာ ရေးဌာနခုနစ်ခု၊ ကျေးလက်ကျန်းမာရေးဌာနခွဲ ၃၀ ခု ဖွင့်လှစ်ထားပြီး မြို့နယ်ပြည်သူများရဲ့ ကျန်းမာရေးကို စောင့်ရှောက်လျက်ရှိပါတယ်။ ယခုမေးမြန်းတဲ့ ရသေ့တောင်မြို့နယ်၊ ကျောက်တန်း ကျေးရွာအုပ်စု၌ ကျေးရွာအုပ်စုပေါင်း ၄၃ ရွာ၊ မြေဧရိယာ ၈၂ စတုရန်းမိုင်ကျယ်ဝန်း၍ လူဦးရေ ၃၄၀၀၀ ခန့်နှင့် နေအိမ် ၅၈၀၀၀ ခန့်ရှိပြီး လမ်းပန်း ဆက်သွယ်ရေးမှာ ရေလမ်းကိုသာ အဓိကသွား သောနေရာဖြစ်ခြင်း၊ ကျောက်တန်း မြို့နယ်သည် ရသေ့တောင်တွင် ငှက်ဖျားရောဂါအဖြစ်များသော နေရာဖြစ်ခြင်း တို့ကြောင့် ကျောက်တန်းကျေးရွာတွင် ကျောက်တန်းတိုက်နယ်ဆေးရုံတစ်ရုံ ဖွင့်လှစ်နိုင် ရေးအတွက် ၂၀၁၆-၂၀၁၇ ဘဏ္ဍာနှစ်တွင် ဖွဲ့စည်းပုံခွင့်ပြုမိန့်ရရှိနိုင်ရန် လုပ်ထုံးလုပ်နည်းနှင့်အညီ စီစဉ်ဆောင်ရွက်ပြီး ဖြစ်ပါကြောင်းနှင့် ၂၀၁၇-၂၀၁၈ ဘဏ္ဍာရေးနှစ်တွင် ခွင့်ပြုပါရန်ပုံငွေများရရှိပါက အဆောက်အဦများ ဆက်လက်ဆောက်သွား မည်ဖြစ်ကြောင်း လေးစားစွာ ပြောကြားအပ်ပါတယ်။ ထို့ပြင် ကျန်းမာရေး ဝန်ကြီးဌာနအနေဖြင့် တစ်ပြည်လုံး၌ရှိသော ဆေးရုံများ ကျေးလက်ဌာနခွဲများ၊ ကျေးလက် ကျန်းမာရေး ဌာနများ၊ ဌာနခွဲများ၏တည်နေရာ ထပ်တိုးရန်လို/မလို အစရှိသည်တို့ကို တစ်ပြည်လုံး အတိုင်းအတာ အထိ အသေးစိတ်ကျွမ်းကျင်မှုများဆိုင်ရာများဆန်းစစ်ပြီး အမြန်ဆုံး လိုအပ်လျှင် လိုအပ်သလို ပြုလုပ်မည်ဖြစ်ကြောင်း လေးစားစွာ တင်ပြအပ်ပါတယ်ခင်ဗျား။</speech>
</Q-A>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီနေ့အတွက် မေးခွန်းများ မေးမြန်းခြင်း၊ ဖြေကြားခြင်း အစီအစဉ်ပြီးပါပြီ။
</speech>
</section>
<section value = 'Motion'>
<motion><new_section>
<new_section>
<title>
ဒေါက်တာစံရွှေဝင်း၊ ရေကြည်မဲဆန္ဒနယ်က တင်သွင်းသည့် ရန်ကုန်မြို့၊လမ်းမတော်မြို့နယ်၊ ဗိုလ်ချုပ်လမ်းနှင့် ပြည်လမ်းထောင့်ရှိ ကျန်းမာရေးဝန်ကြီးဌာနပိုင်မြေကို ပွင့်လင်းမြင်သာမှုမရှိဘဲ အများပြည်သူတို့၏ အကျိုးစီးပွားကို ဖော်ဆောင်ခြင်းမရှိသော ပုဂ္ဂလိကဆေးရုံတည်ဆောက် ရန်ငှားရမ်းပေးခြင်းအား ရပ်ဆိုင်းပေးပါရန် အဆိုနှင့်ပတ်သက်၍ဆွေးနွေးခြင်း
</title>
<speech type='speaker'>
အစီအစဉ်များကို ဆက်လက်ဆောင်ရွက်သွားပါမယ်။ လွှတ်တော် ကိုယ်စားလှယ်များ ခင်ဗျား။ ဒေါက်တာစံရွှေဝင်း တင်သွင်းသွားတဲ့အဆိုကို ၂၀၁၃ ခုနှစ်၊ ပြည်သူ့လွှတ်တော် ဆိုင်ရာ နည်းဥပဒေ ၁၇၀၊ နည်းဥပဒေခွဲ(က)၊ (ဂ)၊(ဃ)၊ (င)နှင့်(စ)တို့အရ ဆောင်ရွက်သွားမှာ ဖြစ်ပါတယ်။ယင်းအဆိုနှင့်စပ်လျဉ်းပြီး ဆွေးနွေးမယ့် ကိုယ်စားလှယ်ခုနစ်ဦးရှိပါတယ်။ ပထမဦးစွာ ပုလဲမဲဆန္ဒနယ်မှ ဒေါ်ခင်စန်းလှိုင် ဆွေးနွေးဖို့ ဖြစ်ပါတယ်။
</speech>
<speech><mp id='1162'>ဒေါ်ခင်စန်းလှိုင်(ပုလဲမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် အားလုံးမင်္ဂလာပါရှင်။ လေးစားအပ်ပါသော ဥက္ကဋ္ဌကြီးရှင်။ ရေကြည်မဲဆန္ဒနယ်အား ဒေါက်တာ စံရွှေဝင်းက မေလ ၄ ရက်နေ့မှာတင်သွင်းခဲ့တဲ့ကျန်းမာရေးဝန်ကြီးဌာနပိုင်မြေ ၄.၃ ဧကအား ပုဂ္ဂလိက ဆေးရုံတည်ဆောက်ရန် ခွင့်ပြုငှားရမ်းခဲ့ခြင်း၊ ၎င်းငှားရမ်းမှုနှင့် ရင်းနှီးမြှုပ်နှံမှုကို ခွင့်ပြုပေးခြင်း တို့အား ရပ်ဆိုင်းပေးပါရန် အဆိုကို ကျွန်မအနေနဲ့ ထောက်ခံဆွေးနွေးသွားမှာ ဖြစ်ပါတယ်ရှင်။ အဆိုရှင်ရဲ့ မူလရည်ရွယ်ချက်ကတော့ ဗိုလ်ချုပ်အောင်ဆန်းလမ်းနှင့် ပြည်လမ်း ထောင့်မှာရှိတဲ့ အဆိုပါမြေ ၄.၃ ဧကဟာ ကျန်းမာရေးဝန်ကြီးဌာနက ပိုင်ဆိုင်ခြင်း၊ ရန်ကုန်ပြည်သူ့ ဆေးရုံကြီးအနီးတွင် တည်ရှိခြင်း၊ ပြည်သူအများစုသည် ကျန်းမာရေးဝန်ကြီးဌာန လက်အောက်တွင် ရှိသည့် ပြည်သူ့ဆေးရုံ ကြီးများတွင်သာ ဆေးဝါးကုသမှုခံယူနေကြရခြင်း၊ နောင်အခါမှာ ဆေးရုံကြီးကိုတိုးချဲ့လျှင် အသုံးပြုရန် လျာထားတဲ့ နေရာဖြစ်ခြင်းနှင့် ရန်ကုန်မြို့ ဆေးရုံကြီးရဲ့ အနာဂတ်တိုးချဲ့လုပ်ငန်းများအတွက် မလွဲမသွေ အသုံးပြုရမည့်မြေနေရာဖြစ်တဲ့အတွက် ပုဂ္ဂလိက ဆေးရုံတည်ဆောက်ရန် ခွင့်ပြုငှားရမ်း ခွင့်ပြုခြင်းနှင့် ရင်းနှီးမြှုပ်နှံမှုခွင့်ပြုခဲ့ခြင်းများသည် အများပြည်သူ အကျိုးစီးပွားကို ဖော်ဆောင်မှု မရှိခြင်း၊ ပွင့်လင်းမြင်သာမှုမရှိခြင်းတို့ကြောင့် ရပ်ဆိုင်းသင့်ပါကြောင်းဖြင့် ရည်ရွယ်ချက်ကောင်း၊ စေတနာကောင်းတွေနဲ့ နိုင်ငံတော်ရဲ့ ရေရှည် အကျိုးစီးပွားအတွက် မျှော်ကိုးပြီးတော့ တင်သွင်းခဲ့တာ ဖြစ်ပါတယ်။ ဥက္ကဋ္ဌကြီးရှင်။ ကျွန်မအနေနဲ့လည်း ဒုတိယအကြိမ် ပြည်သူ့လွှတ်တော် ပထမပုံမှန်အစည်း အဝေး (၁၃)ရက်မြောက်နေ့ဖြစ်တဲ့ ဖေဖော်ဝါရီလ ၂၅ ရက်နေ့မှာ နိုင်ငံတော်အစိုးရက ရွေးကောက်ပွဲ ပြီးတဲ့နောက်ပိုင်းတွင် ဆောင်ရွက်နေသော နိုင်ငံပိုင်မြေစက်ရုံများ၊ နိုင်ငံပိုင်စီးပွားရေးလုပ်ငန်းများအား အလျင်စလို ငှားရမ်းရောင်းချလွှဲပြောင်းမှု၊ ပုဂ္ဂလိကပိုင်ပြုလုပ်မှု၊ စီမံကိန်းများကို နေရာ တကျမစီမံဘဲ အဆောတလျင်ခွင့်ပြု နေမှု၊ ကျူးကျော်များကိုအတင်းအဓမ္မဖယ်ရှားမှု၊ နိုင်ငံပိုင် သယံဇာတများကို လိုအပ်သောဆောင်ရွက်မှုများ သဘောတူညှိနှိုင်းမှုများ မပြုလုပ်ဘဲ၊ အစိုးရတာဝန် မလွှဲပြောင်းမီ အလျင်အမြန်စီမံခန့်ခွဲမှုနေမှုစသည်တို့ကို အသေးစိတ်စိစစ်ဟန့်တား၍ ထိန်းကျောင်း ကြပ်မတ်ပေးပါရန် နိုင်ငံတော်သမ္မတအား တိုက်တွန်းကြောင်းအရေးကြီးအဆိုတစ်ရပ်ကို ပြည်သူ့ လွှတ်တော်မှာ တင်သွင်းခဲ့ပါတယ်။ အဲဒီအဆိုထဲမှာ ၂၀၁၅ ခုနှစ်၊ ရွေးကောက်ပွဲပြီးတဲ့နောက်ပိုင်းမှာ ၂၀၁၀ အစိုးရရဲ့ ဆောင်ရွက်ချက်များနဲ့ပတ်သက်ပြီး တိုးချဲ့ပြင်ဆင်ရန် စီစဉ်လျက်ရှိတဲ့ ရန်ကုန် ဆေးရုံကြီးအနီး နိုင်ငံပိုင်အချက်အချာနေရာ ၄.၃ ဧကကို ပြည်တွင်းလုပ်ငန်းရှင်အချို့နဲ့ ဖက်စပ်လုပ်ဆောင်မယ့် စင်္ကာပူ Porkwdy Hospital Group အား ဆေးရုံအဖြစ်အသုံးပြုခဲ့ခြင်းနဲ့ ပတ်သက်ပြီး ထည့်သွင်းဆွေးနွေး ခဲ့ပြီးဖြစ်ပါတယ်။ အဲဒီအဆိုကိုလည်း ပြည်သူ့လွှတ်တော်ကြီးကနေ တစ်ဆင့် မှတ်တမ်းတင်ပြီးလည်း ဖြစ်ပါတယ်ရှင်။ ဥက္ကဌကြီးရှင်။ ကျွန်မတို့ရဲ့ အနာဂတ်မျိုးဆက်တွေအတွက် ဘယ်လိုမှပြန်ပြီးတော့ အစားထိုးလို့ မရနိုင်တဲ့ အမွေအနှစ်လည်းဖြစ်တဲ့ ရန်ကုန်မြို့ရဲ့ အချက်အချာကျတဲ့နေရာလည်းဖြစ်တဲ့ နိုင်ငံပိုင်မြေ ၄.၃ ဧကကို မူလငှားရမ်းမှု နှစ် ၅၀၊ Extension ၁၀ နှစ် နှစ်ကြိမ်တိုးခွင့်နဲ့ 1 Square feet တစ်ပေ ပတ်လည်ကို တစ်လမှာ အမေရိကန်ဒေါ်လာ ၁၈ ဒေါ်လာနဲ့ ငှားရမ်းခြင်းဖြစ်တယ်လို့ ကျွန်မတို့ ကြားသိထားရပါတယ်။ တင်ဒါခေါ်ယူတဲ့နေရာမှာလည်း ပွင့်လင်းမြင်သာမှုတွေမရှိကြောင်း ဝေဖန် သုံးသပ်မှုတွေအမျိုးမျိုး ကျွန်မတို့ ကြားသိနေရပါတယ်။ ဥက္ကဋ္ဌကြီးရှင်။ အဆိုရှင်အနေနဲ့ ဒီအဆိုကို တင်သွင်းခဲ့တာ ကျွန်မတို့ကလည်း အခုလို လွှတ်တော်ထဲမှာ ဆွေးနွေးထောက်ခံနေရတာဟာ အစိုးရ တစ်ရပ်အနေနဲ့ တာဝန်ယူ၊ တာဝန်ခံထားတဲ့အတိုင်း နိုင်ငံရဲ့အကျိုးစီးပွားကိုသာ ရှေးရှုလုပ်ဆောင်ဖို့ ဥပဒေ၊ နည်းဥပဒေ၊ မှန်ကန်တဲ့လုပ်ထုံးလုပ်နည်း၊ စည်းကမ်းနည်းလမ်းများအရ ဆောင်ရွက်ဖို့၊ ရေရှည် အတွက် တည်ဆောက်ထားတဲ့အပြင် Vision ရှိရှိသင့်လျော်စွာ သတ်မှတ်ထားတဲ့ မူဝါဒ၊ မဟာဗျူဟာ၊ အစီအစဉ်များဖြင့် အကောင်အထည်ဖော်နိုင်ဖို့၊ လုံလောက်တဲ့ပွင့်လင်းမြင်သာမှုရှိဖို့၊ နိုင်ငံရဲ့ သယံဇာတအရင်းအမြစ်တွေကို နောင်လာမည့် မျိုးဆက်သစ်များအတွက်ပါ အမျှော်အမြင်ရှိရှိ ထည့်သွင်းစဉ်းစားပြီး အကျိုးရှိဆုံးအသုံးချနိုင်ဖို့၊ အဂတိတရားကင်းစင်ပပျောက်စေဖို့၊ လူတစ်စု၊ လူတစ်ဖွဲ့ရဲ့ အကျိုးစီးပွားကိုသာ ရှေးရှုတဲ့ အာဏာရှိသူတစ်ဦးတစ်ယောက် တစ်စုတစ်ဖွဲ့ ရဲ့ မမှန်ကန်တဲ့ ကိုယ်ကျိုးစီးပွားအတွက် လုပ်ကိုင်ခဲ့တာမျိုး ဥပဒေချိုးဖောက်ပြစ်မှုကျူးလွန်တာမျိုး ရှိခဲ့လို့ရှိရင်လည်း ဟန့်တားနိုင်ဖို့၊ နိုင်ငံတော်ရဲ့ လုံခြုံရေး (National Security) ကို ထိန်းသိမ်းကာကွယ်နိုင်ဖို့ဆိုတဲ့ ရည်ရွယ်ချက်ကောင်း၊ စေတနာကောင်းတွေနဲ့ တင်သွင်းထောက်ခံခဲ့ကြတာ ဖြစ်ပါတယ်။ လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးရှင်။ နိဂုံးချုပ်အားဖြင့် ရန်ကုန်ဆေးရုံကြီး ပိုင်မြေနေရာနှင့်ပတ်သက်ပြီးတော့ မြန်မာနိုင်ငံတစ်ဝှမ်းလုံးမှာရှိတဲ့ နေရာဒေသအသီးသီးက စိုးရိမ် ပူပန်စွာနဲ့ ဆရာဝန်များအနေနဲ့ လက်မှတ်ရေးထိုးကောက်ခံ ကန့်ကွက်နေမှု၊ မင်းရဲကျော်စွာကားရောင်း ဝယ်ရေးစခန်းက ကားဝယ်ရောင်းများအနေနဲ့ကလည်း လက်မှတ်ရေးထိုးကန့်ကွက်နေမှုတွေ ရှိခဲ့ပါ တယ်။ ပြည်သူလူထုတစ်ရပ်လုံးအနေနဲ့ကလည်း ဒီကိစ္စရပ်ပေါ်မှာ အစိုးရသစ်ကို ယုံကြည်အားကိုး မျှော်လင့်နေပါတယ်။ ကျွန်မတို့ရဲ့ အစိုးရသစ်ဟာ ပြည်သူလူထုကိုမျက်နှာမူပြီး ပြည်သူလူထုရဲ့ မျှော်လင့်ချက်ကို ဖော်ဆောင်ပေးနိုင်ဖို့ရန် လိုပါတယ်။ ဒါကြောင့် နိဂုံးချုပ်အားဖြင့် အဆိုရှင်ရဲ့ အဆိုမှာ ပါဝင်တဲ့ ငှားရမ်းမှုနှင့် ရင်းနှီးမြှုပ်နှံမှုကို ရပ်ဆိုင်းပေးရန် ဆိုတာတောင်မကဘဲနဲ့ ကျွန်မအထက်မှာ တင်ပြခဲ့တဲ့အချက်များနဲ့ ငြိစွန်းပတ်သက်တဲ့သူတွေ၊ ပတ်သက်မှုတွေရှိ/မရှိဆိုတာကို ဘယ်လိုပါဝင် ပတ်သက်လုပ်ဆောင်ခဲ့ကြတယ်ဆိုတာတွေကိုလည်း သေသေချာချာ စုံစမ်းစစ်ဆေးဖော်ထုတ် ဆောင်ရွက်ပေးသင့်ပါကြောင်း တင်ပြရင်း အဆိုရှင်ရဲ့ အဆိုကို လေးလေးနက်နက်ထောက်ခံကြောင်း တင်ပြအပ်ပါတယ်ရှင်။ ကျေးဇူးတင်ပါတယ်ရှင်။</speech>
<speech type='speaker'>
မြစ်သားမဲဆန္ဒနယ်မှ ဒေါက်တာလင်းလင်းကျော် ဆွေးနွေးဖို့ ဖြစ်ပါတယ်။
</speech>
<speech><mp id='1490'>ဒေါက်တာလင်းလင်းကျော်(မြစ်သားမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ သက်ဆိုင်ရာဝန်ကြီးဌာနမှ ပြည်ထောင်စု ဝန်ကြီးများ ကိုယ်စိတ်နှစ်ပါး ရွှင်လန်းချမ်းမြေ့ပါစေလို့ ဦးစွာပထမ နှုတ်ခွန်းဆက်သအပ်ပါတယ်။ ကျွန်တော်ကတော့ မန္တလေးတိုင်းဒေသကြီး၊ မြစ်သားမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါက်တာလင်းလင်းကျော် ဖြစ်ပါတယ်။ ကျွန်တော့်အနေနဲ့ ရေကြည်မဲဆန္ဒနယ်မှ ဒေါက်တာ စံရွှေဝင်းရဲ့ အဆိုကို ကျွန်တော် ထောက်ခံဆွေးနွေးသွားမှာဖြစ်ပါတယ်။ လေးစားအပ်ပါတဲ့ ပြည်သူ့ လွှတ်တော်ဥက္ကဋ္ဌကြီးခင်ဗျား။ Power Point နဲ့တင်ပြခွင့်ပြုပါရန် တောင်းခံအပ်ပါတယ်ခင်ဗျား။ ကျွန်တော် ပထမဦးဆုံးတင်ပြလိုတဲ့အချက်ကတော့ ရန်ကုန်မြို့မှာရှိတဲ့ ပြည်သူ့ဆေးရုံကြီးတွေဟာ ရန်ကုန်မြို့မှာရှိတဲ့ ငါးသန်းကျော်တဲ့ ပြည်သူ့အများစု အားကိုးရာဖြစ်တဲ့အပြင် ရန်ကုန်တိုင်းတစ်တိုင်း လုံးမှာရှိတဲ့ ခုနစ်သန်းကျော်သော ပြည်သူအများစုရဲ့ အားကိုးရာပဲဖြစ်ပါတယ်။ ဒါတင်ပဲလားဆိုတော့ ဒါတင်မကပါဘူး။ မြန်မာတစ်နိုင်ငံလုံး နေရာအနှံ့အပြားက ပြည်သူအများစုကလည်း ကျန်းမာရေး နှင့်ပတ်သက်လာရင် ဒီရန်ကုန်ပြည်သူ့ဆေးရုံကြီးကို ကျွန်တော်တို့ အထူးကုဆရာကြီးတွေ စုံလင်တာ တစ်ကြောင်း၊ နောက်ဆုံးပေါ်စက်ကိရိယာတွေရှိတာကတစ်ကြောင်း လာရောက်ကုသမှုခံယူလျက်ရှိကြ ပါတယ်။ ဒီဇယားကိုကြည့်မယ်ဆိုလို့ရှိရင် ကျွန်တော်တို့ဒီရန်ကုန်ဆေးရုံကြီးမှာ တက်တဲ့ Admission နဲ့ ရန်ကုန်ဆေးရုံကြီးမှာရနိုင်တဲ့ ခုတင်ပမာဏဟာ ဘယ်လိုမှမမျှမတဖြစ်နေပြီးတော့ ကျွန်တော်တို့ ရန်ကုန်မှာ ပြည်သူ့ဆေးရုံကြီးတွေထပ်မံဆောက်လုပ်ဖို့ လိုအပ်နေတယ်ဆိုတဲ့အကြောင်း ဥက္ကဋ္ဌကြီးနှင့် တကွ ကိုယ်စားလှယ်များ ရှင်းရှင်းလင်းလင်းမြင်တွေ့ရမှာဖြစ်ပါတယ်။ ကျွန်တော် ဒုတိယဆွေးနွေးလိုတဲ့အချက်ကတော့ ကျွန်တော်တို့ ဒီဆေးရုံမှာ ခုတင်တအားကြပ် တဲ့အခြေအနေ လူနာအလာများတဲ့ရာသီမှာ ကျွန်တော်တို့ ခုတင်တွေဟာ ပူးကပ်ပြွတ်သိပ်ပြီးတော့ အိမ်သာတို့၊ နောက်ဖေးတို့၊ ရေချိုးခန်းတို့သွားတဲ့ လမ်းဘေးတွေ၊ ကော်ရစ်တာဘေးတွေ နောက် ခုတင် တစ်ခုနဲ့တစ်ခုကြားထဲမှာ ကျွန်တော်တို့ လူနာတွေဟာ Privacy မရှိ၊ လေဝင်လေထွက်မကောင်း၊ အလင်းရောင်ကောင်းကောင်းမရ လိုအပ်တဲ့ခုတင်အကွာအဝေးမရှိဘဲနဲ့ ကျွန်တော်တို့ ညှပ်သိပ်ပြီး နေထိုင်နေရတာ၊ တက်ရောက်နေရတာကို တွေ့ရမှာဖြစ်ပါတယ်။ တကယ့်လူနာကြပ်တဲ့ကာလတွေမှာ ဆိုရင် ကျွန်တော်တို့ လူနာစောင့်တွေထိုင်တဲ့ တစ်ပေခွဲလေးပေလောက်သာရှိတဲ့ ခုံလေးနှစ်ခုံပေါ်မှာ စောင်ခင်းပြီးတော့ ကျွန်တော်တို့ ကြားခုတင်တွေနဲ့ အသုံးပြုပြီးနေထိုင်ရတာဖြစ်ပါတယ်။ ရောဂါ ဝေဒနာကို မချိမဆန့်ခံစားနေရတဲ့ကြားထဲကနေ ဒီလိုခုံလေးပေါ်မှာ ကွေးကွေးနေထိုင်နေရတာ တကယ့်လူနာကြပ်တဲ့ကာလတွေမှာ ဒီစိတ်မကောင်းစရာတွေ့မြင်နေရဆဲပဲဖြစ်ပါတယ်။ ကျွန်တော် တတိယအနေနဲ့ တင်ပြချင်တဲ့အချက်က ပြီးခဲ့တဲ့ ပထမအကြိမ် ပြည်သူ့လွှတ်တော် အစည်းအဝေးတုန်းကဖြစ်ပျက်ခဲ့တဲ့ မှတ်တမ်းလေးရယ် နောက် အဲဒီနောက်မှာဖြစ်ပျက်ခဲ့တဲ့ အဖြစ် အပျက်လေးကို ကျွန်တော်အပြု သဘောနဲ့ဝေဖန်သွားမှာဖြစ်ပါတယ်။ ၇-၁-၂၀၁၆ ပထမအကြိမ် ပြည်သူ့လွှတ်တော် (၁၃) ကြိမ်မြောက်ပုံမှန်အစည်းအဝေး (၂၅)ရက်မြောက်နေ့မှာ ရန်ကုန်ဆေးရုံကြီး ဝင်းအတွင်းမှာ အထပ်မြင့်အဆောက်အဦဆောက်တဲ့အတွက် စည်းမျဉ်းစည်းကမ်းနဲ့မညီလို့ ရပ်ဆိုင်း ပေးပါရန် အရေးကြီးအဆိုကို ဒေါက်တာမေဝင်းမြင့် တင်သွင်းခဲ့ပါတယ်။ အဲဒီတင်သွင်းတဲ့အချိန်မှာ ကျန်းမာရေးဝန်ကြီးဌာန ပြည်ထောင်စုဝန်ကြီးကိုယ်တိုင်က ပြန်လည်ဖြေကြားရာမှာ ရန်ကုန်ဆေးရုံ ကြီးမှာ ဒီ Admission နဲ့ လူနာတက်တာနဲ့ ရှိတဲ့ခုတင်နဲ့ မမျှမတဖြစ်နေတယ်။ ၂၀၁၂ ခုနှစ်ကနေ ၂၀၁၆ ခုနှစ်မှာ တစ်လျှောက်လုံး လူနာတက်တဲ့နှုန်းက အဆမတန်များလာလို့ ဒီလိုအထပ်မြင့် အဆောက်အဦဆောက်ရတယ်လို့ ဖြေကြားခဲ့ပါတယ်။ ဒါပေမယ့် အဲဒီလို ဖြေကြားပြီး နှစ်ပတ်အကွာ ကာလအတွင်းမှာပဲ ကျွန်တော်အခုပြောနေတဲ့ ၄.၃ ဧရှိတဲ့ မြေနေရာကို ပုဂ္ဂလိကငှားရမ်းဖို့ ပုဂ္ဂလိက ဆေးရုံတည်ဆောက်ဖို့ ငှားရမ်းဖို့ ဆုံးဖြတ်ခဲ့တာဖြစ်ပါတယ်။ တကယ်လို့ ဒီလိုလူနာတွေအတွက် တကယ်လိုအပ်ချက်တွေများနေတယ်။ ဆေးရုံတွေမှာ လူနာတွေပြွတ်သိပ်စွာနေနေရတယ်ဆိုတာကို သိရှိပြီးဖြစ်တဲ့အတွက်ကြောင့်မို့လို့ အဲဒီကာလမှာ ဒီ ၄.၃ ဧကလောက်ရှိတဲ့နေရာကို ပြည်သူ အများအကျိုးရှိမယ့် ပြည်သူ့ဆေးရုံကြီးတွေဆောက်ဖို့ စဉ်းစားကြည့်မယ်၊ အဲဒီအချိန်မှာ တာဝန်ရှိတဲ့ သူတွေစဉ်းစားခဲ့မယ်ဆိုလို့ရှိရင် ဒီနေ့ဒီအဆိုဟာ ပေါ်ပေါက်လာစရာရှိမယ်လို့တောင် ကျွန်တော်မထင် ပါဘူး။ ဥက္ကဌကြီးနှင့် ကိုယ်စားလှယ်တော်များသိရှိတော်မူတဲ့အတိုင်း ကျွန်တော်တို့နိုင်ငံရဲ့ လူအများစု ဟာ၊ ပြည်သူအများစုဟာ ဆင်းရဲလျက်ရှိနေကြပါတယ်။ အများစုဟာ ပုဂ္ဂလိကပြင်ပဆေးရုံကြီးတွေမှာ ကုသမှုမခံယူနိုင်ဘဲနဲ့ ပြည်သူ့ဆေးရုံကြီးတွေကိုသာ အားကိုးလျက်နေရပါတယ်။ ကျွန်တော် အခုနောက်ဆုံးတင်ပြမယ့်အချက်ပါ။ ကျွန်တော်တို့ ဒီနေရာအဝန်းအဝိုင်းလေးဟာ ရန်ကုန်မြို့အတွက်သာမက မြန်မာတစ်နိုင်ငံလုံးပြည်သူတွေရဲ့ ကျန်းမာရေးအတွက် အားကိုးအားထား ပြုစရာနေရာအဝန်းအဝိုင်းလေးပါ။ ဒီနေရာလေးမှာ ကျွန်တော်တို့ သူနာပြု တက္ကသိုလ်ရှိတယ်။ ဆေးတက္ကသိုလ်ရှိတယ်။ နောက်ပြည်သူ့ကျန်းမာရေးတက္ကသိုလ်ရှိတယ်။ ဆေးရုံတွေရှိတယ်။ ရန်ကုန် ဆေးရုံကြီးလမ်းတစ်ဖက်စီမှာ JICA လို့ခေါ်တဲ့ဆေးရုံသစ်ကြီးရှိတယ်။ စွမ်းအင်ဆေးရုံလို့ခေါ်တဲ့ ခုတင် ၅၀၀ ဆံ့ဆေးရုံသစ်ကြီးရှိပါတယ်။ အဲဒီတော့ ဒီနေရာအဝန်းအဝိုင်းလေးဟာ ကျွန်တော်တို့ ပြည်သူ တွေရဲ့ ကျန်းမာရေးအတွက်သာမကဘဲနဲ့ ကျွန်တော် ဒီသူနာပြုတွေ၊ ဆေးကျောင်းသားတွေ၊ ဆရာဝန် တွေ၊ အခြားကျန်းမာရေးဝန်ထမ်းတွေရဲ့ ပညာသင်ယူရာအဝန်းအဝိုင်းလေးဖြစ်တဲ့အတွက်ကြောင့်မို့လို့ ဒီ ၄.၃ ဧကရှိတဲ့နေရာကို ကျွန်တော်တို့ လူတစ်စု Credmy Layer တစ်ခုအတွက်သာ အကျိုးရှိမယ့် ဒီပုဂ္ဂလိကဆေးရုံကြီးဆောက်ဖို့ ငှားရမ်းမယ့်အစား ပြည်သူအများစု အကျိုးပြုမယ့် ပြည်သူ့သင်ကြား ရေးဆေးရုံကြီးတွေကို တည်ဆောက်သွားမယ်ဆိုလို့ရှိရင် ဒီအဝန်းအဝိုင်းလေးဟာ ပိုမိုပြည့်စုံလှပ အကျိုးရှိမယ်လို့ ကျွန်တော်ယူဆတဲ့အတွက်ကြောင့်မို့လို့ ပြည်သူ့လွှတ်တော်ကိုယ်စားလှယ် ဒေါက်တာ စံရွှေဝင်းရဲ့ ရန်ကုန်မြို့၊ လမ်းမတော်မြို့နယ်၊ ဗိုလ်ချုပ်လမ်းနှင့် ပြည်လမ်းထောင့်ရှိ ကျန်းမာရေးဝန်ကြီး ဌာနပိုင်မြေကို ပွင့်လင်းမြင်သာမှုမရှိဘဲနဲ့ အများပြည်သူတို့၏ အကျိုးစီးပွားဖော်ဆောင်ခြင်းမရှိသော ပုဂ္ဂလိကဆေးရုံတည်ဆောက်ရန် ငှားရမ်းပေးခြင်းအား ရပ်ဆိုင်းပေးပါရန် အဆိုကို လေးလေးနက်နက် ထောက်ခံအကြံပြု ဆွေးနွေးအပ်ပါတယ်ခင်ဗျား။ ကျေးဇူးတင်ပါတယ်။</speech>
<speech type='speaker'>
တပ်မတော်သားပြည်သူ့လွှတ်တော်ကိုယ်စားလှယ် ဗိုလ်မှူးစိုင်းအိုက်လှ ဆွေးနွေး ဖို့ဖြစ်ပါတယ်။
</speech>
<speech><mp id='000'>ဗိုလ်မှူးစိုင်းအိုက်လှ(တပ်မတော်သားကိုယ်စားလှယ်)</mp>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့ လွှတ်တော်ကိုယ်စားလှယ်များ၊ ဧည့်သည်တော်များအားလုံး မင်္ဂလာပါလို့ နှုတ်ခွန်းဆက်သဂါရဝပြုပါတယ်ခင်ဗျာ။ ကျွန်တော်ကတော့ တပ်မတော်သားပြည်သူ့ လွှတ်တော်ကိုယ်စားလှယ် ဗိုလ်မှူးစိုင်းအိုက်လှဖြစ်ပါတယ်။ ကျွန်တော့်အနေနဲ့ ၄-၅-၂၀၁၆ ရက်နေ့မှာ ရေကြည်မဲဆန္ဒနယ်က ပြည်သူ့လွှတ်တော်ကိုယ်စားလှယ် ဒေါက်တာစံရွှေဝင်း တင်သွင်းတဲ့ အဆိုနှင့် ပတ်သက်ပြီး ပွင့်လင်းမြင်သာမှုမရှိခြင်းဆိုတဲ့အပိုင်းကို ဆွေးနွေးခြင်းမပြုဘဲ အများပြည်သူတို့၏ အကျိုးစီးပွားကို ဖော်ဆောင်ခြင်းမရှိသော ပုဂ္ဂလိကဆေးရုံဆိုတဲ့အပိုင်းကိုသာ အပြု သဘောဆောင်ပြီး ဆွေးနွေးသွားမှာဖြစ်ပါတယ်။ ကျွန်တော်ရဲ့ ဆွေးနွေးချက်များကို Power Point ဖြင့်ရှင်းလင်းခွင့်ပြု ပါရန် တင်ပြအပ်ပါတယ်။ ။ ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ Myanmar Health Vision 2030 အရ ပုဂ္ဂလိကကျန်းမာရေးကဏ္ဍဟာ အရေးပါသော ကဏ္ဍတစ်ခုဖြစ်ပါတယ်။ ခေတ်စနစ် နှင့်အညီဖြစ်အောင် ပုဂ္ဂလိကကျန်းမာရေးဆိုင်ရာဥပဒေကို ၂၀၀၇ ခုနှစ်၊ ဧပြီလ ၅ ရက်နေ့မှာ ထုတ်ပြန် ခဲ့ပြီး ၂၀၁၃ ခုနှစ် ပြည်ထောင်စုလွှတ်တော်ဆိုင်ရာဥပဒေအမှတ်(၁၄)အရ ပုဒ်မအချို့ကို ပြင်ဆင်ပြီး အတည်ပြုခဲ့ပြီးဖြစ်ပါတယ်။ ဒီဥပဒေရဲ့ ရည်ရွယ်ချက်များကတော့ (က) နိုင်ငံတော်၏ကျန်းမာရေးမူဝါဒ နှင့်အညီ ပုဂ္ဂလိကကျန်းမာရေးလုပ်ငန်းများတိုးတက်ဖြစ်ထွန်းစေရန်၊ (ခ) အမျိုးသားကျန်းမာရေး စောင့်ရှောက်မှုစနစ်တွင် ပုဂ္ဂလိကကျန်းမာရေးလုပ်ငန်းများက အစိတ်အပိုင်းတစ်ရပ်အဖြစ် စနစ်တကျ ပါဝင်ဆောင်ရွက်နိုင်စေရန်၊ (ဂ) ပြည်သူများအား ကျန်းမာရေးစောင့်ရှောက်မှုပေးရာတွင် ပုဂ္ဂလိက ကဏ္ဍ၏ စွမ်းအားအရင်းအမြစ်များကို ထိရောက်စွာအသုံးပြု နိုင်စေရန်၊ (ဃ) ပုဂ္ဂလိကကျန်းမာရေး လုပ်ငန်းများ တည်ထောင်ဖွင့်လှစ်ခြင်းအားဖြင့် ပြည်သူများက မိမိတို့၏ကျန်းမာရေးလိုအပ်ချက်များကို ဖြည့်ဆည်းနိုင်ရေးအတွက် စိတ်ကြိုက်ရွေးချယ်ခွင့်ရရှိနိုင်စေရန်၊ (င) ပုဂ္ဂလိကကျန်းမာရေးလုပ်ငန်း များက လူထုများအတွက် မျှတသောစရိတ်ဖြင့် အရည်အသွေးမြင့်မားသည့် ဝန်ဆောင်မှုပေးနိုင်စေ ရန်နှင့် တာဝန်ခံမှုရှိစေရန်တို့ဖြစ်ပါတယ်။ ကျန်းမာရေးကဏ္ဍနှင့်ဆိုင်တဲ့ နိုင်ငံခြားရင်းနှီးမြှုပ်နှံမှု တွေဟာ နိုင်ငံတော်အပိုင်းမှဆောင်ရွက်ပေးတဲ့ နိုင်ငံသားများ၏ လူမှုစီးပွားဘဝဖွံ့ဖြိုးတိုးတက်မှု mp3:68: (Development Gap) oz szémccle:op:[g8coopgee mpê: Oxford Business Group အစီရင်ခံစာမှာဖော်ပြပါရှိပါတယ်။ အဲဒီအစီရင်ခံစာအရ မြန်မာနိုင်ငံရဲ့ ပုဂ္ဂလိကကျန်းမာရေး ကဏ္ဍမှာ နိုင်ငံတကာမှ ရင်းနှီးမြှုပ်နှံသူများက စိတ်ဝင်စားမှုများ မြင့်တက်လျက်ရှိပါကြောင်း ဖော်ပြ ထားပါတယ်။ အစီရင်ခံစာကို လေ့လာမှုအရ အင်ဒိုနီရှားနိုင်ငံက Lippo Group ဟာ အမေရိကန် ဒေါ်လာ သန်း ၄၂၀ အား ရင်းနှီးမြှုပ်နှံပြီး လာမယ့်သုံးနှစ်မှငါးနှစ်အတွင်း မြန်မာနိုင်ငံထဲမှာ နိုင်ငံတကာအဆင့်မီ ဆေးရုံ ၁၂ ရုံတည်ဆောက်ခြင်း၊ နောက်ထပ်ဆေးရုံရှစ်ရုံကို ၂၀၂၅ ခုနှစ်အတွင်း တည်ဆောက်ခြင်းတို့ ဆောင်ရွက်ရန်စီစဉ်ထားရှိကြောင်း သိရှိရပါတယ်။ အလားတူ ထိုင်းနိုင်ငံအခြေစိုက် Thailand Tempory Hospital Group ကလည်း ရန်ကုန် အခြေစိုက် ဂမုန်းပွင့်ကုမ္ပဏီအုပ်စုနှင့်ပူးပေါင်းပြီး အမေရိကန်ဒေါ်လာ သန်း ၁၀၀ ရင်းနှီးမြှုပ်နှံကာ ခုတင် ၄၀၀ ဆံ့နိုင်ငံတကာအဆင့်မီ ဆေးရုံကြီးနှစ်ရုံကို ရန်ကုန်နှင့်မန္တလေးမြို့ တို့မှာ တည်ဆောက်သွား ရန်စီမံထားကြောင်း သိရှိရပါတယ်။ ကျန်းမာရေးနှင့်ပတ်သက်တဲ့ လူ့စွမ်းအား အရင်းအမြစ်တွေမှာ ဆရာဝန်တွေ၊ သူနာပြုတွေ၊ သားဖွားဆရာမတွေ ကျန်းမာရေးစောင့်ရှောက်မှု ကြို တင်တားဆီး ကာကွယ်မှုတို့နှင့်ဆိုင်တဲ့ ပုဂ္ဂိုလ်တွေ၊ စီမံကိန်းရေးဆွဲသူတွေ စသည်တို့ပါဝင်ကြပါတယ်။ မိမိတို့ နိုင်ငံမှာ ဒီလူ့စွမ်းအားအရင်းအမြစ်တွေကို နိုင်ငံတော်က အဓိကမွေးထုတ်ပေးလျက်ရှိပြီး အခြား ပုဂ္ဂလိကကဏ္ဍများကလည်း မွေးထုတ်ပေးလျက်ရှိပါတယ်။ ၂၀၁၅ ခုနှစ် ဇူလိုင်လအထိ ဆေးတက္ကသိုလ်များမှ ဆရာဝန်ပေါင်း ၃၇၁၅၄ ဦး၊ ဆေးဝါးတက္ကသိုလ်များမှ ဆေးဝါးကျွမ်းကျင် ၃၁၆၆ ဦး၊ သူနာပြုတက္ကသိုလ်များမှ သူနာပြု ပေါင်း ၅၇၇၁ ဦး မွေးထုတ်ပေးပြီးဖြစ်ပါတယ်။ သို့သော်လည်း နိုင်ငံတော်အတွင်း၌ ဆရာဝန်နှင့် လူဦးရေအချိုးဟာ ၁၁၇၂၂ နှင့် ဆရာဝန်နှင့် သူနာပြု အချိုးကတော့ ၀.၄၁ အချိုးရှိနေကြောင်း လေ့လာတွေ့ရှိရပါတယ်။ ထို့ကြောင့် စံပြုအချိုးနှင့်နှိုင်းယှဉ်ရာမှာ အိမ်နီးချင်းနိုင်ငံများနှင့် ကွာခြားနေကြောင်း တွေ့ရှိရပါတယ်။ ဒါကြောင့် ကျွန်တော်တို့ရဲ့ ကျန်းမာရေး ဆိုင်ရာ လူ့စွမ်းအားအရင်းအမြစ်တွေရဲ့ ပြည်သူ့အကျိုးဖော်နိုင်မှု လက်ရှိအနေအထားကို သုံးသပ်နိုင် မှာဖြစ်ပါတယ်။ အဲဒီလိုအပ်ချက်တွေကို ပုဂ္ဂလိကကျန်းမာရေးကဏ္ဍက တစ်ဖက်တစ်လမ်းမှ ဖြည့်ဆည်း ဆောင်ရွက်ပေးနိုင်မည့် ပြည်သူများရဲ့ ကျန်းမာရေးကဏ္ဍဆိုင်ရာ စောင့်ရှောက်ဝန်ဆောင်မှုအပိုင်းမှာ တစ်စိတ်တစ်ပိုင်းမြင့်မားလာမှာဖြစ်တဲ့အတွက် ထည့်သွင်းစဉ်းစားသင့်ကြောင်း ဆွေးနွေးလိုပါတယ်။ အိမ်နီးချင်း ထိုင်းနိုင်ငံမှာဆိုရင် ၂၀၁၆ ခုနှစ် စာရင်းအရ အစိုးရဆေးရုံ ၁၀၀၇ ရုံရှိပြီး ပုဂ္ဂလိက ဆေးရုံ ၃၄၁ ရုံရှိပါတယ်။ စင်ကာပူနိုင်ငံမှာဆိုရင် ၂၀၁၅ ခုနှစ်စာရင်းအရ စုစုပေါင်း ဆေးရုံအထူးကု စင်တာ ၂၆ ခုမှာ အစိုးရဆေးရုံ ၁၆ ခုဖြစ်ပြီး ပုဂ္ဂလိကဆေးရုံ ၁၀ ရုံဖြစ်ပါတယ်။ ကျွန်တော်တို့နိုင်ငံမှာ ၂၀၁၄ ခုနှစ် စာရင်းအရ အစိုးရဆေးရုံပေါင်း ၁၀၅၆ ရုံ ရှိပါတယ်။ ဆေးရုံ ခုတင်အရေအတွက် စုစုပေါင်း ၅၆၇၄၈ ရှိကြောင်း သိရှိရပါတယ်။ ၂၀၁၃ ခုနှစ်စာရင်းအရ ပုဂ္ဂလိကဆေးရုံ ၁၆၅ ရုံ ရှိသော်လည်း နိုင်ငံတကာအဆင့်မီ ပုဂ္ဂလိကဆေးရုံ အရေအတွက်မှာ နည်းပါးနေသေးကြောင်း တွေ့ရှိရပါတယ်။ ဒါကြောင့် ပုဂ္ဂလိကဆေးရုံများဟာ ကျန်းမာရေးစောင့်ရှောက်မှုကဏ္ဍမှာ အရေးပါး တဲ့နေရာမှာရှိနေကြောင်း သိသာနိုင်မှာဖြစ်ပါတယ်။ နေ့စဉ်ကျန်းမာရေးအသုံးစရိတ်များ တိုးမြှင့်လာ တာနှင့်အမျှ ဆေးရုံများ၊ တိုက်နယ်ဆေးရုံများ၊ ကျေးလက်ဆေးပေးခန်းများကို အဆင့်မြှင့်တင်ခြင်း ကျန်းမာရေးဝန်ထမ်းနှင့် အထောက်အကူပြုပစ္စည်းများဖြည့်တင်းပေးခြင်းအပါအဝင် အဖက်ဖက်မှ ဆောင်ရွက်ပေးခြင်းရှိသော်လည်း ပြည့်စုံလုံလောက်မှုလိုနေသေးကြောင်း တွေ့ရှိရပါတယ်။ နိုင်ငံတော် အနေဖြင့် ဖွဲ့စည်းပုံအခြေခံဥပဒေပုဒ်မ ၃၆၇ အရ နိုင်ငံသားတိုင်း ကျန်းမာရေးစောင့်ရှောက်မှု ခံယူခွင့် အတွက် ဘဏ္ဍာငွေတိုးတက်သုံးစွဲနေသည်မှန်သော်လည်း Public Sector အပိုင်းဖြင့် ပြည့်စုံအောင် ဆောင်ရွက်ပေးနိုင်ရန်မှာ အခက်အခဲများရှိနေဆဲဖြစ်ပါတယ်။ Privote Sector က ကျန်းမာရေး ဝန်ဆောင်မှုအပိုင်းမှာ ပါဝင်ရင်းနှီးမြှုပ်နှံလာခြင်းဟာ ပြည်သူလူထုအတွက် တစ်စုံတစ်ခုသော အတိုင်း အတာအထိ အကျိုးရှိစေနိုင်တာဖြစ်တဲ့အတွက် အလေးထားစဉ်းစားပေးသင့်ပါတယ်။ သို့ဖြစ်ပါ၍ ဖွဲ့စည်းပုံအခြေခံဥပဒေအရ နိုင်ငံသားများခံစားရမယ့် ကျန်းမာရေးကဏ္ဍအတွက် နိုင်ငံတကာအဆင့်မီ ပုဂ္ဂလိကဆေးရုံများ ထပ်မံတိုးချဲ့ဖွင့်လှစ်နိုင်ရေးအတွက် စဉ်းစားဆောင်ရွက်သင့်ပါကြောင်း အကြံပြု ဆွေးနွေးရင်း နိဂုံးချုပ်အပ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>
လမ်းမတော်မဲဆန္ဒနယ်မှ ဦးခင်မောင်ဝင်း ဆွေးနွေးဖို့ ဖြစ်ပါတယ်။
</speech>
<speech><mp id='409'>ဦးခင်မောင်ဝင်း(လမ်းမတော်မဲဆန္ဒနယ်)</mp> လေးစားအပ်တဲ့ ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ဧည့်သည်တော်များခင်ဗျား။ ကျွန်တော်ကတော့ ရန်ကုန် တိုင်းဒေသကြီး၊ လမ်းမတော်မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးခင်မောင်ဝင်း ဖြစ်ပါတယ်။ ကျွန်တော့်အနေနဲ့ ဧရာဝတီတိုင်းဒေသကြီး၊ ရေကြည်မဲဆန္ဒနယ် ပြည်သူ့လွှတ်တော် ကိုယ်စားလှယ် ဒေါက်တာစံရွှေဝင်းရဲ့ အဆိုကို ထောက်ခံသွားမှာဖြစ်ပါတယ်။ ဒေါက်တာစံရွှေဝင်းရဲ့ အဆိုဟာ လမ်းမတော်မြို့နယ် ဗိုလ်ချုပ်လမ်းနှင့် ပြည်လမ်းထောင့်မှာရှိတဲ့ ကျန်းမာရေးဝန်ကြီးဌာန ပိုင်မြေကို ပွင့်လင်းမြင်သာမှုမရှိဘဲ ပြည်သူ့အကျိုးစီးပွားကို ဖော်ဆောင်ခြင်းမရှိတဲ့ ပုဂ္ဂလိကဆေးရုံ တစ်ရုံ တည်ဆောက်ရန်ငှားရမ်းခြင်းကို ရပ်ဆိုင်းပေးဖို့ တင်ပြတဲ့အဆိုဖြစ်ပါတယ်။ ဤအဆိုကို တင်သွင်းရာမှာ အဆိုရှင်ဟာ ကျိုးကြောင်းခိုင်လုံစွာနဲ့ တင်ပြခဲ့တာတွေ့ရပြီး အဆိုကိုထောက်ခံတဲ့ ဒေါက်တာဒေါ်သန်းငွေကလည်း သဘာဝကျကျ ဓမ္မဓိဌာန်ကျကျအဆိုကို ထောက်ခံသွားတာ တွေ့ရပါတယ်။ တကယ်တော့ ဒီအဆိုကို တင်သွင်းဖို့ ကနဦးကတည်းက ကျွန်တော့်မှာ အစီအစဉ်ရှိပြီး ဖြစ်ပါတယ်။ ကျွန်တော်က လမ်းမတော်မြို့နယ် ပြည်သူ့ကိုယ်စားလှယ်ဖြစ်တဲ့အတွက် ကျွန်တော့် မြို့နယ်က ပြည်သူတွေရဲ့ ဆန္ဒကို မဖြစ်မနေတင်သွင်းရန် တာဝန်ရှိပါတယ်။ ဒါပေမဲ့ ဒုတိယအကြိမ် ပြည်သူ့လွှတ်တော် အစည်းအဝေး စစချင်းဆိုသလို အဆိုတွေကိုစိစစ်ရာမှာ ဒီအဆိုကို ဒေါက်တာ စံရွှေဝင်းက တက်ကြွစွာနဲ့ ပြင်ဆင်လာတာ တွေ့ရတဲ့အပြင် သူ့အနေနဲ့လည်း ပြည်သူ့လွှတ်တော်ထဲမှာ ရောက်ရှိလာတဲ့ ဆေးပညာရှင် ဆရာဝန်အားလုံးရဲ့ ဆန္ဒနဲ့ ဆုံးဖြတ်တင်သွင်းလာတာဖြစ်လို့ ကျွန်တော်က ယခုလို ထောက်ခံဆွေးနွေးသူအဖြစ် ရပ်တည်ခဲ့တာဖြစ်ပါတယ်။ လေးစားအပ်တဲ့ ပြည်သူ့လွှတ်တော်ဥက္ကဋ္ဌကြီးခင်ဗျား။ လမ်းမတော်မြို့နယ်အတွင်းမှာရှိတဲ့ ရန်ကုန်ဆေးတက္ကသိုလ်(၁)ဟာ သမိုင်းဝင်တဲ့ဆေးတက္ကသိုလ်ဖြစ်ပါတယ်။ အလားတူပဲ ရန်ကုန်ဆေးရုံ ကြီးဟာလည်း တစ်ချိန်က အရှေ့တောင်အာရှရဲ့ Centre of Excellent လို့ ပြောလို့ရလောက်တဲ့ ဒုက္ခသည်တွေ ခိုလှုံရာအကောင်းဆုံးနေရာဖြစ်ပါတယ်။ ဟိုတုန်းက ဒီဆေးကျောင်း၊ ဆေးရုံတွေက အောင်တဲ့ဆရာဝန်တွေဟာ ကမ္ဘာက အသိအမှတ်ပြုခဲ့ရတာဖြစ်ပြီး အင်္ဂလန်နိုင်ငံသာမက ဓနသဟာယ နိုင်ငံတွေမှာပါ အလုပ်လုပ်လို့ရပါတယ်။ ကျွန်တော်တို့ ဒါတွေကို ရွှေထီးဆောင်းတာကို လွမ်းနေရုံနဲ့ မပြီးဘဲ ဒါတွေ ပြန်လည်သက်ဝင်လာအောင် ကြိုးစားကြရမှာဖြစ်ပါတယ်။ ယခုအခါ လမ်းမတော် မြို့နယ်ထဲမှာ ရန်ကုန်ဆေးရုံကြီးနဲ့ တစ်ဆက်တစ်စပ်တည်း တည်ရှိနေတဲ့ ဆေးတက္ကသိုလ်(၁)၊ သူနာပြု တက္ကသိုလ်၊ အထွေထွေရောဂါကုဆေးရုံသစ်ကြီး၊ ခုတင် ၅၀၀ အထူးကုဆေးရုံ၊ ဗဟိုအမျိုးသမီး ဆေးရုံတို့ကို ခန့်ညားထည်ဝါစွာတွေ့မြင်ရသလို ပြည်သူတို့ရဲ့ ကျန်းမာရေးကိုလည်း အချိန်ပြည့် ကုသ ပေးနေတဲ့နေရာများဖြစ်ပါတယ်။ ဒီထက်မက ဆေးတက္ကသိုလ်(၁)၊ ပြည်သူ့ကျန်းမာရေးတက္ကသိုလ်၊ သူနာပြု တက္ကသိုလ်တို့ဟာ ဘွဲ့ကြို၊ ဘွဲ့လွန်တွေလည်း အလွယ်တကူ ဆေးလက်တွေ့ ဆည်းပူးသင်ကြား သင်ယူနိုင်တဲ့ မြန်မာပြည်ရဲ့ တစ်ခုတည်းသောနေရာလည်း ဖြစ်ပါတယ်။ ဒါကြောင့်လည်း ဒီနေရာကို ပုဂ္ဂလိကဆေးရုံဆောက်လုပ်ရန် နှစ်စဉ်ငှားရမ်းခြင်းအပေါ်မှာ လမ်းမတော်မြို့နယ် ပြည်သူအားလုံးက မခံမရပ်နိုင် ကန့်ကွက်နေကြဖို့ ကျွန်တော့်ကို တင်ပြလာပါတယ်။ ဒါ့အပြင် ပါမောက္ခဆရာဝန်ကြီးများ၊ ဆရာဝန်များ၊ GP ဆရာဝန်များ၊ သူနာပြုများ၊ သားဖွားဆရာမများ၊ ကျန်းမာရေးမှူးများ၊ ဆေးတက္ကသိုလ်ကျောင်းသားကျောင်းသူများအပါအဝင် ကျန်းမာရေးမိသားစုဝင် ၉၀၀ ကျော်က စုပေါင်းလက်မှတ်ရေးထိုးပြီး နိုင်ငံတော်သမ္မတ၊ ပြည်သူ့လွှတ်တော်ဥက္ကဋ္ဌအပါအဝင် တာဝန်ရှိသူတွေ ကိုကန့်ကွက်ထားပြီးဖြစ်ပါတယ်။ အလားတူပဲ တစ်နိုင်တစ်ပိုင် မော်တော်ယာဉ်ရောင်းဝယ်ရေးလုပ်ငန်းလုပ်ကိုင်သူ ၆၀၀ ကျော် ကလည်း ဒီ Parkway ရန်ကုန်ဆေးရုံစီမံကိန်းကို အပြီးတိုင် ပယ်ဖျက်ပေးဖို့ တင်ပြကန့်ကွက်ထားပြီး ဖြစ်ပါတယ်။ ဒီစီမံကိန်းဖြစ်ပေါ်လာတာကိုကြည့်ရင် စင်ကာပူနိုင်ငံမှာရှိတဲ့ Parkwdy ဆေးရုံအုပ်စုနဲ့ မြန်မာနိုင်ငံကနေ ပေါင်းပြီး ဆောင်ရွက်တဲ့လုပ်ငန်း၊ ရင်းနှီးမြှုပ်နှံတဲ့လုပ်ငန်းဖြစ်ပါတယ်။ နိုင်ငံခြားသား က ၆၇.၅ ရာခိုင်နှုန်းနဲ့ မြန်မာနိုင်ငံက ၃၁.၅ ရာခိုင်နှုန်း ရင်းနှီးမြှုပ်နှံကြတာဖြစ်ပါတယ်။ ကျွန်တော်တို့ ဟာ ဒါကို ကန့်ကွက်စရာမရှိပါဘူး။ ဆေးရုံဆောက်တာ၊ ဆေးရုံလုပ်ငန်းလုပ်တာ ကန့်ကွက်စရာမရှိပါ ဘူး။ ဒါပေမဲ့ ဒီနေရာမှာ စဉ်းစရာ Issue က နေရာဖြစ်ပါတယ်။ ကျွန်တော်တို့ အခုပြောတဲ့နေရာက မြန်မာနိုင်ငံသားအားလုံးနဲ့ သက်ဆိုင်တဲ့ ပြည်သူပိုင်မြေဖြစ်ပါတယ်။ လမ်းမတော်မြို့နယ်၏ အဓိက နေရာသာမကဘဲ မြန်မာနိုင်ငံရဲ့ ဆေးကုသရေးနဲ့စပ်လျဉ်းတဲ့ အသည်းနှလုံးတည်ရှိတဲ့နေရာလည်း ဖြစ်ပါတယ်။ အခု ဒီလိုနေရာမျိုးမှာ ပေ ၅၀ ပတ်လည်တောင် ငှားရမ်းချင်ရင် ရှာလို့မတွေ့နိုင်ပါဘူး။ လေးစားအပ်တဲ့ဥက္ကဋ္ဌကြီးခင်ဗျား။ ပြီးခဲ့တဲ့ ၂၀၁၃ ခုနှစ် ဧပြီလအတွင်းက သူနာပြု တက္ကသိုလ် ရှေ့က မြေနေရာမှာ ပြည်သူ့ဆေးရုံသစ်တစ်ခု ဗြိတိန်နိုင်ငံအကူအညီနဲ့ဆောက်ဖို့ စီစဉ်ပါတယ်။ အဲဒီ အစီအစဉ်တုန်းက ပြည်သူ့ဆေးရုံအများအပြားရှိနေခြင်းကြောင့် ယခင်ကတည်းက ဆေးတက္ကသိုလ်နဲ့ သက်ဆိုင်တဲ့ အဆောက်အအုံဆောက်ရန် ရည်ရွယ်ထားကြောင်းနဲ့ သင်ကြားရေး ပြည်သူ့ဆေးရုံသာ လိုအပ်ကြောင်း အကြောင်းပြပြီး ငြင်းပယ်ခဲ့ပါတယ်။ အခုတော့ အဲဒီအကြောင်းပြချက်ကို ကျွန်တော်တို့ မေးခွန်းထုတ်ရပါတော့မယ်။ လေးစားအပ်တဲ့ ပြည်သူ့လွှတ်တော်ဥက္ကဋ္ဌကြီးခင်ဗျား။ ဒီနေ့ မြန်မာနိုင်ငံမြေပုံကိုကြည့်ရင် ဘနဖူး သိုက်တူးသူတွေရဲ့ လက်ချက် ဗရပွနဲ့ ကြည့်ရက်စရာမရှိအောင် ပျက်စီးနေပါပြီ။ မြေပေါ် သယံဇာတ၊ မြေအောက်သယံဇာတဆိုတာ ရှိမှရှိပါသေးလားဆိုတာ ဆန်းစစ်ရမှာဖြစ်ပါတယ်။ မတော်မတရားစီမံကိန်းအမည်ခံတဲ့လုပ်ငန်းတွေကို စိစစ်သင့်ပါတယ်။ နောက်ကွယ်က အဂတိတရား တွေဘယ်လောက်လဲဆိုတာလည်း ဆန်းစစ်ရမှာဖြစ်ပါတယ်။ ပြုပြင်ပြောင်းလဲတယ်၊ ပြင်ဆင်တယ် ဆိုတာ မကောင်းတဲ့အဟောင်းတွေကို ရှင်းလင်းသုတ်သင်ပြီးမှသာ ဆောင်ရွက်နိုင်တာဖြစ်ပါတယ်။ ဒါကြောင့် အဆိုရှင်ရဲ့ ပွင့်လင်းမြင်သာမှုမရှိဘဲ ကျန်းမာရေးဝန်ကြီးဌာနပိုင်မြေပေါ်မှာ ပုဂ္ဂလိက ဆေးရုံဆောက်လုပ်ရန် နှစ်ရှည်ငှားရမ်းခြင်း စီမံကိန်းကို ပြည်သူ့မျက်နှာကို မူပြီး အပြီးအပိုင်ဖျက်သိမ်း ရပ်ဆိုင်းပေးဖို့ အလေးအနက်ထောက်ခံရင်း နိဂုံးချုပ်အပ်ပါတယ်ခင်ဗျား။</speech>
<speech type='speaker'>
ညောင်လေးပင်မဲဆန္ဒနယ်မှ ဒေါက်တာမြင့်သိန်း ဆွေးနွေးဖို့ဖြစ်ပါတယ်။
</speech>
<speech><mp id='1430'>ဒေါက်တာမြင့်သိန်း(ညောင်လေးပင်မဲဆန္ဒနယ်)</mp> လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီး၊ ပြည်သူ့ လွှတ်တော်ကိုယ်စားလှယ်များ၊ ပြည်ထောင်စုဝန်ကြီးနှင့် ဧည့်သည်တော် များအားလုံး မင်္ဂလာပါခင်ဗျား။ ကျွန်တော်က ပဲခူးတိုင်းဒေသကြီး၊ ညောင်လေးပင်မဲဆန္ဒနယ်က ဒေါက်တာမြင့်သိန်း ဖြစ်ပါတယ်။ ကျွန်တော့်အနေနဲ့ ဧရာဝတီတိုင်းဒေသကြီး၊ ရေကြည်မဲဆန္ဒနယ်က ပြည်သူ့လွှတ်တော်ကိုယ်စားလှယ် ဒေါက်တာစံရွှေဝင်း တင်သွင်းခဲ့တဲ့ ရန်ကုန်မြို့၊ လမ်းမတော်မြို့နယ် ဗိုလ်ချုပ်လမ်းနှင့် ပြည်လမ်းထောင့်မှာရှိတဲ့ ကျန်းမာရေးဝန်ကြီးဌာနပိုင်မြေနေရာကို ပွင့်လင်းမြင်သာမှု မရှိဘဲ ပြည်သူ့အကျိုးစီးပွားကို ဖော်ဆောင်ခြင်းမရှိသော ပုဂ္ဂလိကဆေးရုံတည်ဆောက်ရန် ငှားရမ်း ပေးခြင်းအား ရပ်ဆိုင်းပေးပါရန်ဆိုတဲ့အဆိုကို ထောက်ခံဆွေးနွေးသွားမှာဖြစ်ပါတယ်။ ကျွန်တော့်ရဲ့ ဆွေးနွေးချက်အချို့ဟာ ကျွန်တော့်ရဲ့ ရှေ့က ဆွေးနွေးသွားတဲ့ ပုဂ္ဂိုလ်များရဲ့ အကြောင်းအရာချင်း ထပ်နေတာ တချို့လည်းပါပါတယ်။ သို့သော်လည်း ကျွန်တော့်အနေနဲ့ ဆက်လက်ပြီးတင်ပြပါရစေ။ ဒီနေရာဟာဆိုလို့ရှိရင် ရန်ကုန်ပြည်သူ့ဆေးရုံကြီးကနေ မလှမ်းမကမ်းနေရာမှာတည်ရှိပြီးတော့ ပတ်ဝန်းကျင်မှာဆိုလည်းပဲ အထွေထွေရောဂါကုဆေးရုံသစ်ကြီး၊ ခုတင် (၅၀၀)ဆံ့ အထူးကုဆေးရုံ၊ ဆေးတက္ကသိုလ်(၁)၊ ပြည်သူ့ကျန်းမာရေးတက္ကသိုလ်နဲ့ သူနာပြု တက္ကသိုလ်တို့ တည်ရှိနေတဲ့အတွက် ဒီနေရာတစ်ဝိုက်ကို ကျွန်တော်တို့အနေနဲ့ ပြည်သူ့ကျန်းမာရေးစောင့်ရှောက်မှုဆိုင်ရာ ရပ်ဝန်းလို့တောင် မှခေါ်ဆိုလို့ရနိုင်ပါတယ်။ ဒီလိုနေရာမျိုးမှာ ဆေးရုံကြီးတစ်ရုံဆောက်လုပ်ခြင်းဟာလည်း သင့်တော် ကောင်းမွန်ပါတယ်။ သို့သော်လည်း ဆောက်လုပ်ဖြစ်ပေါ်လာမယ့်ဆေးရုံကြီးဟာ ကျွန်တော်တို့ရဲ့ ကျန်းမာရေးဆိုင်ရာမူဝါဒတစ်ရပ်ဖြစ်တဲ့ ပြည်သူအများစု လက်လှမ်းမီနိုင်တဲ့ ကျန်းမာရေးလွှမ်းခြုံ စောင့်ရှောက်မှုပေးစွမ်းနိုင်တဲ့ ဌာနကြီးတစ်ခုတော့ ဖြစ်ဖို့လိုအပ်ပါတယ်။ ဒီလိုအချက်ကို ဖြည့်စွမ်း နိုင်ဖို့ဆိုတာဟာ နိုင်ငံတော်အစိုးရ ကျန်းမာရေးဝန်ကြီးဌာနကဖွင့်လှစ်တဲ့ နိုင်ငံပိုင်ပြည်သူ့ဆေးရုံ ကြီးမျိုးမျှသာလျှင် တတ်စွမ်းနိုင်မှာဖြစ်ပါတယ်။ ပုဂ္ဂလိကဆေးရုံတစ်ရုံအနေနဲ့ ဒီနေရာမှာ ဒီဆေးရုံမှာ တက်ရောက်ကုသနိုင်လောက်အောင် ပြည့်စုံကြွယ်ဝသူများအတွက်သာလျှင် ကျန်းမာရေးစောင့်ရှောက် မှုများကို လုပ်ဆောင်ပေးနိုင်မှာပဲဖြစ်ပါတယ်။ ဥက္ကဌကြီးခင်ဗျား။ ရန်ကုန်မှာ ဆရာဝန်တွေကို မွေးထုတ်သင်ကြားပေးနေတဲ့ ဆေးတက္ကသိုလ် တွေရှိပါတယ်။ ဒီဆေးတက္ကသိုလ်တွေက ဘွဲ့ကြို၊ ဘွဲ့လွန်ဆေးကျောင်းသားတွေဟာလည်းပဲ ရန်ကုန် မြို့အနှံ့မှာရှိတဲ့ ပြည်သူ့ဆေးရုံတွေကို သွားရောက်ပြီးတော့ သင်ကြားရေးဆေးရုံများအဖြစ် ဆေးပညာ သင်ကြားလေ့လာမှုတွေကို လုပ်ရပါတယ်။ ရန်ကုန်မြို့အနှံ့မှာရှိတဲ့ ပုဂ္ဂလိကဆေးရုံကြီး/ငယ်တွေမှာ ဒီလိုလုပ်ခွင့်မရှိပါဘူး။ အကယ်၍ ဒီဖော်ပြတဲ့နေရာမှာ ခေတ်မီဆေးရုံကြီးတစ်ရုံပေါ်ပေါက်လာမယ် ဆိုလို့ရှိရင် မြန်မာ့ဆေးပညာလောကအတွက် သင်ကြားရေးဆိုင်ရာနှင့် သုတေသနလုပ်ငန်းတွေမှာ များစွာပဲ အထောက်အကူဖြစ်မှာဖြစ်ပါတယ်။ ပုဂ္ဂလိကဆေးရုံကြီးတစ်ရုံ မည်သို့ပင် ခေတ်မီနေပါစေ။ နိုင်ငံတကာအဆင့်မီနေပါစေ။ ဒီလိုနိုင်ငံတော်အတွက်တော့ အကျိုးကျေးဇူးမျိုးကို ရရှိနိုင်မှာမဟုတ်ပါ ဘူး။ ဥက္ကဋ္ဌကြီးခင်ဗျား။ ၁၈၈၉ ခုနှစ်မှ ပန္နက်ရိုက်ပြီးတော့ ၁၉၀၅ ခုနှစ်မှာ ဖွင့်လှစ်ခဲ့တဲ့ ရန်ကုန် ပြည်သူ့ဆေးရုံကြီးရဲ့ သက်တမ်းဟာဆိုရင် နှစ်ပေါင်း ရာကျော်နေပြီဖြစ်တဲ့အတွက် အိုမင်းနေပါပြီ။ သက်တမ်းလွန်နေပြီလို့တောင် ပြောလို့ရပါတယ်။ ဒီဆေးရုံကြီးကို ပြည်သူများက အားကိုးပြု နေရပါ တယ်။ ဒီဆေးရုံကြီးလို ဆေးရုံမျိုးတစ်ရုံကို ကျွန်တော်တို့ ဆောက်လုပ်မယ်ဆိုရင် သူနဲ့မလှမ်းမကမ်းမှာ ရှိတဲ့ အခုလိုနေရာမှာတည်ဆောက်ခြင်းဟာ အဆင်ပြေပါတယ်။ သင့်တော်ပါတယ်။ ဥက္ကဋ္ဌကြီးခင်ဗျား။ မြေနေရာဆိုတာ တိုးပွားလာတတ်တဲ့နေရာမဟုတ်ပါဘူး။ မြေတစ်နေရာကို အငှားချပြီးရင် သတ်မှတ်ကာလမကုန်ဆုံးမချင်း မိမိတို့ပြန်လည်အသုံးပြု လို့လည်းမရပါဘူး။ ရန်ကုန် မြို့ရဲ့ လူဦးရေကတော့ တစ်နေ့တခြား တိုးပွားနေပါတယ်။ တိုးပွားနေတဲ့လူဦးရေအတွက် ဆေးရုံ ဆေးခန်းများနှင့် ကျန်းမာရေးဆိုင်ရာအဆောက်အအုံများ ထပ်မံတည်ဆောက်ရမှာဖြစ်တယ်။ ဒါကြောင့် ကျန်းမာရေးဌာနပိုင်မြေနေရာများစွာ လိုအပ်ပါတယ်။ လိုအပ်တဲ့အခါမှာ လိုအပ်သလို အသုံးပြုနိုင်ဖို့အတွက်လည်း အရန်မြေနေရာများ ထားရှိသင့်ပါတယ်။ မြေကွက်လပ်ဖြစ်နေတာနဲ့ပဲ ပိုနေတယ်ဆိုပြီး ပုဂ္ဂလိကကို အငှားချထားခြင်းမှာ မသင့်တော်ပါဘူးခင်ဗျား။ အခု ဒီနေရာမှာ နိုင်ငံ ပိုင်ဆေးရုံကြီးဆောက်လုပ်ရန် အချိန်မကျရောက်သေးပါလျှင်လည်း နေစရာအဆောင်မရှိလို့ ရန်ကုန်မြို့ နေရာအနှံ့အပြားမှာနေထိုင်ရပြီး ကျောင်းတက်၊ ဆေးရုံဆင်းလုပ်နေရတဲ့ ဆေး ကျောင်းသား ကျောင်းသူတွေ၊ အလုပ်သင်ဆရာဝန်တွေ၊ လက်ထောက်ဆရာဝန်တွေ၊ ဆေးရုံဝန်ထမ်း တွေအတွက် လုပ်ငန်းခွင်နဲ့နီးတဲ့ အခုလိုနေရာမျိုးမှာ ယာယီဖြစ်စေ အဆောင်များဆောက်လုပ် ပေးထား သင့်ကြောင်းကိုလည်း ကျွန်တော့်အနေနဲ့ အကြံပြုလိုပါတယ်။ ဥက္ကဌကြီးခင်ဗျား။ ကျွန်တော်တို့ရဲ့ ကျန်းမာရေးဆိုင်ရာမူဝါဒဟာ ပြည်သူအများစု လက်လှမ်းမီ နိုင်သော ကျန်းမာရေးလွှမ်းခြုံ စောင့်ရှောက်မှုစနစ်တစ်ခု ပေါ်ပေါက်ဖို့ဖြစ်ပါတယ်။ ပြည်သူတို့ လက်လှမ်းမီနိုင်ဖို့ဆိုရာမှာ အထူးအားဖြင့်တော့ ပြည်သူအများစုဖြစ်တဲ့ ဆင်းရဲနွမ်းပါးသူများအတွက် ငွေကြေးအရသော်လည်းကောင်း၊ သွားလာဆက်သွယ်ရေးအရသော်လည်းကောင်း လွယ်ကူအဆင်ပြေ နိုင်ခြင်းဟာ လိုအပ်ချက်တစ်ခုဖြစ်ပါတယ်။ ပုဂ္ဂလိကဆေးရုံတစ်ရုံအနေနဲ့တော့ ဒီလိုအပ်ချက်မျိုးကို ဖြည့်ဆည်းပေးနိုင်မှာမဟုတ်ပါဘူးခင်ဗျား။ ။ အဲဒီတော့ ဥက္ကဌကြီးခင်ဗျား။ အခုလိုတင်ပြရခြင်းဟာ ပုဂ္ဂလိကဆေးရုံတစ်ရုံဆောက်လုပ်မှာကို မလိုလားလို့ တင်ပြနေခြင်းလည်းမဟုတ်ပါဘူး။ ကျွန်တော်တို့ရဲ့ ကျန်းမာရေးဆိုင်ရာမူဝါဒတစ်ချက် ဖြစ်တဲ့ ပုဂ္ဂလိကဆေးရုံ၊ ဆေးခန်းများကို ပြည်သူ့ကျန်းမာရေးပိုမိုကောင်းမွန်စွာဆောင်ရွက်နိုင်ရန် အတွက် ဥပဒေနှင့်အညီ ဖွင့်လှစ်ခွင့်ပြုမည်ဆိုတဲ့အချက်နှင့်အညီ သင့်တော်တဲ့မြေနေရာမှာ လိုအပ် သလို ဆောက်လုပ်ပိုင်ခွင့်ရှိပါတယ်။ ဒါပေမဲ့ အခု ဖော်ပြတဲ့နေရာမှာတော့ နိုင်ငံပိုင်ခေတ်မီ ပြည်သူ့ အသုံးပြုခွင့်ပြုပါရှိရာ ဆေးရုံကြီးမျိုးမှတစ်ပါး ပုဂ္ဂလိကဆေးရုံဆောက်လုပ်ခြင်းက မသင့်တော်ပါသောကြောင့် ဆရာ ဦးစံရွှေဝင်း တင်သွင်းတဲ့အဆိုကို ကျွန်တော့်အနေနဲ့ လေးနက်စွာထောက်ခံအပ်ပါတယ်ခင်ဗျား။ ကျေးဇူးအများကြီးတင်ပါတယ်။</speech>
<speech type='speaker'>
တပ်မတော်သားပြည်သူ့လွှတ်တော်ကိုယ်စားလှယ် ဒုတိယဗိုလ်မှူးကြီး ဒေါ်စိုးစိုးမြင့် ဆွေးနွေးဖို့ ဖြစ်ပါတယ်။
</speech>
<speech><mp id='000'>ဒုတိယဗိုလ်မှူးကြီးဒေါ်စိုးစိုးမြင့်(တပ်မတော်သားကိုယ်စားလှယ်)</mp>လေးစားအပ် ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များ၊ ဧည့်သည်တော်များကို မင်္ဂလာပါလို့ နှုတ်ခွန်းဆက်သ ဂါရဝပြုအပ်ပါတယ်ရှင့်။ ကျွန်မကတော့ တပ်မတော်သား ပြည်သူ့လွှတ်တော် ကိုယ်စားလှယ် ဒုတိယဗိုလ်မှူးကြီးဒေါ်စိုးစိုးမြင့် ဖြစ်ပါတယ်။ ကျွန်မအနေနဲ့ ၄-၅၂၀၁၆ ရက်နေ့က ဒေါက်တာစံရွှေဝင်း၊ ရေကြည်မဲဆန္ဒနယ်ကတင်သွင်းသော အဆိုနှင့်ပတ်သက်၍ အပြု သဘောနဲ့ ဆွေးနွေးသွားမှာဖြစ်ပါတယ်။ ကျွန်မရဲ့ တင်ပြချက်အား Power Point အသုံးပြုခွင့်ပြုပါရန် ခွင့်တောင်းခံအပ်ပါတယ်ရှင်။ ဥက္ကဌကြီးရှင့်။ Myanmar Health Vision(2013) op Sector meiąulgep Private Sector popecope osoasaulssoč [goclosofi ကျန်းမာရေးဝန်ဆောင်မှုအခန်း ကဏ္ဍတွင် ဖွဲ့စည်းပုံအခြေခံဥပဒေပုဒ်မ ၃၆၇ အရ နိုင်ငံသားတိုင်းသည် နိုင်ငံတော်က ချမှတ် ထားသော ကျန်းမာရေးဆိုင်ရာမူဝါဒများနှင့်အညီ ကျန်းမာရေးစောင့်ရှောက်မှုကို ခံယူခွင့်ရရှိရေး အတွက် အစိုးရပိုင် Public Sector နှင့် ပုဂ္ဂလိကပိုင် Privote Sector တို့ အပြိုင်တိုးတက်လာ စေရန်လိုအပ်ပါတယ်။ သို့သော် လက်ရှိမြန်မာနိုင်ငံမှာ နိုင်ငံသားများအား ကျန်းမာရေးစောင့်ရှောက်မှု ပေးနိုင်မှု အခန်းကဏ္ဍ၌ ခွဲဝေရရှိသော ဘတ်ဂျက်အနေအထားအရသာ ဆောင်ရွက်ပေးနိုင်တာဖြစ်တဲ့ အတွက် လိုအပ်ချက်များ ရှိနေတာကြောင့် လူမှုအသင်းအဖွဲ့များ၊ အရပ်ဘက်နှင့် တပ်မတော်နယ်လှည့် ကျန်းမာရေး စောင့်ရှောက်မှုအဖွဲ့များဖြင့် အားဖြည့်ဆောင်ရွက်လျက် ရှိနေပါတယ်။ ပုဂ္ဂလိက ကျန်းမာရေး ဝန်ဆောင်မှုအခန်းကဏ္ဍကိုကြည့်မယ်ဆိုရင် ISO အဆင့်ရှိ ဆေးရုံတစ်ရုံသာရှိသေးကြောင်း တွေ့ရပါတယ်။ နိုင်ငံတော်မှ ပြည်သူလူထုအတွက် ကျန်းမာရေးစောင့်ရှောက်မှုအသုံးစရိတ် ကို ၂၀၁၀၂၀၁၁ တွင် နိုင်ငံတော်အထွေထွေအသုံးစရိတ် ၁.၃ ရာခိုင်နှုန်းမှ ၂၀၁၄-၂၀၁၅ မှာ ၃.၃၈ ရာခိုင်နှုန်းသို့ တစ်နှစ်ပြီးတစ်နှစ် တိုးမြှင့်သုံးစွဲလျက်ရှိသော်လည်း ကုန်ကျစရိတ်မြင့်မားသော ခွဲစိတ် ကုသမှုများဖြစ်တဲ့ နှလုံးခွဲစိတ်မှုများ၊ ကိုယ်အင်္ဂါအစိတ်အပိုင်း အစားထိုးကုသမှုများကို လူနာတိုင်း အတွက် အချိန်တိုအတွင်း အပြည့်အဝကုသမှုမပေးနိုင်သေးကြောင်း လေ့လာတွေ့ရှိရပါတယ်။ နှလုံး ခွဲစိတ်ကုသမှုများတွင် Type of Operotion ပေါ်မူတည်၍ ကျပ် သိန်း ၄၀ မှ ၈၀ အကြား ပြည်တွင်း တွင်ကုန်ကျစရိတ်ရှိပြီး ပြည်ပသို့သွားရောက်ကုသမည်ဆိုပါက သွားရောက်ကုသသောနိုင်ငံပေါ် မူတည်၍ ကျပ်သိန်း ၂၀၀ မှ ၃၀၀ ကြား ကုန်ကျမှုရှိကြောင်း ကြားသိရပါတယ်။ ကျောက်ကပ် အစားထိုးခွဲစိတ်ကုသမှုများကို ကျန်းမာရေးဝန်ကြီးဌာနမှ Free of charge ပြုလုပ်ပေးနေသည် ဆိုသော်လည်း အစားထိုးကုသမည့်ကျောက်ကပ်ကို လူနာမှလက်ခံနိုင်ခြင်းရှိ/မရှိ Tissue HLA Typing ကြို တင်စစ်ဆေးခြင်းအတွက် နိုင်ငံခြားသို့ပို့၍စစ်ဆေးရသည့် ကုန်ကျစရိတ် ကျပ်သိန်း ၃၀ မှ ၄၀ ကို လူနာမှကျခံရပါတယ်။ သို့သော် Waiting Period ကြာရှည်မှု၊ လူနာ၏မိသားစုဝင်မှသာ လှူဒါန်းခွင့်ရှိသောဥပဒေ စသည်တို့ကြောင့် ခွဲစိတ်ကုသခံယူမည့် လူနာစုစုပေါင်းဦးရေနှင့် မြန်မာနိုင်ငံ တွင်ခွဲစိတ်ကုသခွင့်ရနိုင်မည့် လူနာဦးရေ ကွာခြားမှုရှိကြောင်း လေ့လာသိရှိရပါတယ်။ အချိန်ကြာမြင့် စွာမစောင့်ဆိုင်းလိုသူများနှင့် မိသားစုဝင်မဟုတ်သောသူများထံမှ ကျောက်ကပ်ရယူမည့်လူနာများ အတွက် သွားရောက်ကုသမည့်နိုင်ငံပေါ်မူတည်ပြီး ကျပ်သိန်း ၂၅၀ မှ ၃၅၀ အကြား ကုန်ကျမှုရှိ ကြောင်းကြားသိရပါတယ်။ ဆိုလိုသည်မှာ ပြည်သူလူထု၏ ကျန်းမာရေးလိုအပ်ချက်များကို Public Sector မှ ရာနှုန်းပြည့် အချိန်မီမဖြည့်ဆည်းနိုင်သေးကြောင်း တွေ့ရှိရပါတယ်။ ထို့ကြောင့် မြန်မာနိုင်ငံသားများအနေနှင့် ထိုင်း၊ စင်္ကာပူ၊ အိန္ဒိယ၊ သြစတြေးလျ၊ ဗြိတိန်စတဲ့ နိုင်ငံများကို သွားရောက်၍ဆေးကုသခြင်း၊ Outbound Medicd Tourism များ နှစ်စဉ် အမေရိကန် ဒေါ်လာ သန်း ၃၀၀ မှ ၄၀၀ အထိ ပြည်တွင်းမှ စီးထွက်လျက်ရှိကြောင်း လေ့လာသိရှိရပါတယ်။ နိုင်ငံ တကာအဆင့်မီ ကျန်းမာရေးစောင့်ရှောက်မှုရရှိရန် Private Sector များကို တိုးချဲ့ဆောင်ရွက်ခြင်းဖြင့် နှစ်စဉ်မိမိနိုင်ငံမှ ကျန်းမာရေးအတွက် စီးထွက်လျက်ရှိသော နိုင်ငံခြားသုံးငွေကို ပြည်တွင်းတွင်လိုအပ် သောအခြားကိစ္စများအတွက် အသုံးချနိုင်မှာဖြစ်ပါတယ်။ ထို့အပြင် ရန်ကုန်မြို့မှာ ISO အဆင့်မီ ဆေးရုံတစ်ရုံပေါ်ပေါက်လာခြင်းကြောင့် တက်ရောက်သောလူနာများအတွက်လည်း မိမိတို့နိုင်ငံရှိ တည်ဆဲဥပဒေများအရ ဥပဒေ၏အကာအကွယ်ရရှိစေမှာဖြစ်ပါတယ်။ ပြည်တွင်းရှိ အတတ်ပညာရှင် များသာမက အလုပ်သမားများလည်း အလုပ်အကိုင်အခွင့်အလမ်းများ ရရှိနိုင်ပါတယ်။ နိုင်ငံခြားသား ပါရဂူများနှင့် အတွေ့အကြုံ ဖလှယ်ခွင့်၊ နည်းပညာများလေ့လာခွင့်ရရှိပြီး ပြည်တွင်းမှ ဆေးဘက် ဆိုင်ရာဝန်ထမ်းများရဲ့ အရည်အသွေးဟာလည်း တိုးတက်လာမှာဖြစ်ပါတယ်။ နိုင်ငံတကာအဆင့်မီ ဆေးရုံကြီးကိုအခြေပြုပြီး အခြားပုဂ္ဂလိကဆေးရုံများကလည်း အဘက်ဘက်က အဆင့်အတန်းမြင့်မား အောင်လိုက်ပါလုပ်ဆောင်မယ်ဆိုရင် နိုင်ငံတော်ရဲ့ ကျန်းမာရေးစောင့်ရှောက်မှုအဆင့်အတန်းဟာ အချိန်တိုအတွင်းမြင့်မားလာပြီး လူနာနှင့်လူနာရှင်များဆန္ဒရှိနေသော တာဝန်သိမှု၊ တာဝန်ခံမှု၊ တာဝန် ယူမှုရှိသည့် ပုဂ္ဂလိကကျန်းမာရေးစောင့်ရှောက်မှုစနစ်တစ်ခု ဖြစ်ပေါ်လာနိုင်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးရှင်။ နယ်မြေဒေသအသီးသီးရှိ အရေးပေါ်၊ အရေးကြီးလူနာများအနေဖြင့် နောက်ဆုံးတွင် ရန်ကုန်မြို့မှာလာရောက်ပြီး ဆေးကုသခံယူနေကြရပါ တယ်။ ရန်ကုန်ပြည်သူ့ဆေးရုံကြီးနှင့် အခြားထင်ရှားတဲ့ ပုဂ္ဂလိကဆေးရုံအများစုမှာ ရန်ကုန်အတွင်းပိုင်း မှာသာ တည်ရှိနေပါတယ်။ ရန်ကုန်မှာလည်း ယာဉ်ကြောကြပ်တည်းမှုပြဿနာဟာ နေ့စဉ်နှင့်အမျှ ကြုံတွေ့နေရပါတယ်။ သို့ဖြစ်ပါ၍ ရန်ကုန်မြို့တွင်း/ မြို့ပြင်၊ ဝေးလံသောဒေသများမှ အရေးကြီးလူနာ များအနေဖြင့် ၎င်းတို့သွားရောက်ကုသလိုသော ဆေးရုံ၊ ဆေးခန်းများသို့ အချိန်မီရောက်ရှိကာ ကုသ နိုင်ရေးဟာ များစွာအခက်အခဲရှိနေတာကို တွေ့ရပါတယ်။ ရန်ကုန်တိုင်းဒေသကြီးတွင်လည်း မြောက် ဥက္ကလာပ၊ အင်းစိန်၊ လှိုင်သာယာ၊ ရွှေပြည်သာအပါအဝင် ရန်ကုန်မြို့အနီးတဝိုက်ရှိမြို့နယ်များ၊ အခြား သောတိုင်းဒေသကြီးများနှင့် ပြည်နယ်များရှိ ပြည်သူ့ဆေးရုံများကိုလည်း သတ်မှတ်ချက်များနှင့်အညီ တိုးချဲ့ခြင်း၊ ဘက်စုံဖွံ့ဖြိုးအောင် အဆင့်မြှင့်တင်ခြင်းများ၊ နိုင်ငံတကာအဆင့်မီ ပုဂ္ဂလိကဆေးရုံများကို လည်း ရန်ကုန်မြို့တွင်သာမက ရန်ကုန်မြို့အနီးတဝိုက်ရှိမြို့များ၊ အခြားသောတိုင်းဒေသကြီးများနှင့် ပြည်နယ်များရှိ လူနေထူထပ်သောမြို့များတွင် ဖွင့်လှစ်နိုင်ရန် စီမံဆောင်ရွက်သင့်ပါကြောင်း အကြံပြု ဆွေးနွေးအပ်ပါတယ်ရှင်။ သို့ဖြစ်ပါ၍ အဆိုရှင် ဒေါက်တာစံရွှေဝင်းတင်သွင်းသော အဆိုအပေါ် ဖွဲ့စည်းပုံအခြေခံဥပဒေပုဒ်မ ၃၆၇ အရ နိုင်ငံသားတိုင်း ကျန်းမာရေးစောင့်ရှောက်မှု ခံယူခွင့်ရရှိနိုင် ရေးအတွက် ပွင့်လင်းမြင်သာမှုရှိပြီး တည်ဆဲဥပဒေ၊ လုပ်ထုံးလုပ်နည်းများနှင့် ကိုက်ညီမှုရှိပါက စဉ်းစားသင့်ပါကြောင်း အကြံပြု ဆွေးနွေးရင်း နိဂုံးချုပ်အပ်ပါတယ်ရှင်။</speech>
<speech type='speaker'>
ပြည်မဲဆန္ဒနယ်မှ ဒေါက်တာဒေါ်ခင်စိုးစိုးကြည် ဆွေးနွေးဖို့ ဖြစ်ပါတယ်။
</speech>
<speech><mp id='1440'>ဒေါက်တာဒေါ်ခင်စိုးစိုးကြည်(ပြည်မဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဋ္ဌကြီး၊ ပြည်ထောင်စုဝန်ကြီး၊ ပြည်သူ့လွှတ်တော်ကိုယ်စားလှယ်များနှင့် ဧည့်သည်တော်များ အားလုံး မင်္ဂလာပါ။ ကျွန်မကတော့ ပဲခူးတိုင်းဒေသကြီး၊ ပြည်မဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဒေါက်တာဒေါ်ခင်စိုးစိုးကြည် ဖြစ်ပါတယ်။ ရေကြည်မဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဒေါက်တာစံရွှေဝင်းကနေပြီးတော့ ၂၀၁၆ ခုနှစ်၊ မေလ ၄ ရက်နေ့မှာ တင်သွင်းခဲ့တဲ့ ရန်ကုန်မြို့၊ လမ်းမတော်မြို့နယ် ဗိုလ်ချုပ်လမ်းနှင့် ပြည်လမ်းထောင့်မှာရှိတဲ့ ကျန်းမာရေးဝန်ကြီးဌာန ပိုင်မြေကို ပွင့်လင်းမြင်သာမှုမရှိဘဲ ပုဂ္ဂလိကဆေးရုံတည်ဆောက်ရန် ငှားရမ်းပေးခြင်းအား ရပ်ဆိုင်းပေး ပါရန်အဆိုကို ကျွန်မကနေ ထောက်ခံဆွေးနွေးသွားမှာ ဖြစ်ပါတယ်။ ပထမဦးဆုံးအချက်အနေနဲ့ တင်ပြချင်တာကတော့ ကျွန်မတို့ရဲ့နိုင်ငံဟာ အခုအချိန်မှာ ပြည်သူဗဟိုပြု ကျန်းမာရေးစနစ်ကို တည်ထောင်နေတာဖြစ်ပါတယ်။ ပြည်သူကိုဗဟိုပြုတဲ့ ကျန်းမာရေးစနစ်ကို ဆောင်ရွက်သွားကြမယ် ဆိုရင် ကျန်းမာရေးဝန်ကြီးဌာနပိုင်မြေပေါ်မှာ တည်ဆောက်လိုက်တဲ့ဆေးရုံတစ်ရုံဟာ ကျွန်မတို့ ပြည်သူပြည်သားအားလုံး လက်လှမ်းမီနိုင်တဲ့ဆေးရုံ ဆင်းရဲချမ်းသာမရွေးလာပြီးတော့ ဆေးကုသ နိုင်တဲ့ဆေးရုံဖြစ်ဖို့ အရေး ကြီးပါတယ်။ ဒါကြောင့်မို့လို့ ပုဂ္ဂလိကဆေးရုံသာ တည်ဆောက်လိုက်မယ် ဆိုလို့ရှိရင် ငွေကြေးတတ်နိုင်သူများသာ ကုသနိုင်တဲ့ဆေးရုံ ဖြစ်သွားပါလိမ့်မယ်။ ဒီအချက်ကို မူတည်ပြီးတော့လည်း ကျွန်မတို့က ထည့်သွင်းစဉ်းစားရပါမယ်။ ဒါ့အပြင် ရှေ့ကထောက်ခံဆွေးနွေး သွားတဲ့ လွှတ်တော်ကိုယ်စားလှယ်များဆွေးနွေးသလိုပဲ ဒီနေရာဟာ ကျွန်မတို့ ကျန်းမာရေးဝန်ကြီး ဌာနပိုင် ဆေးတက္ကသိုလ်များ၊ သူနာပြု တက္ကသိုလ်များ၊ ကျန်းမာရေးဆိုင်ရာ ဆေးရုံများ၊ အဆောက်အဦ များတည်ရှိတဲ့ အဝန်းအဝိုင်းဖြစ်တဲ့အတွက် ကျွန်မတို့ ကျန်းမာရေးဝန်ကြီးဌာနပိုင် အဆောက်အဦများ ရဲ့ ကြားထဲမှာ ပုဂ္ဂလိကဆေးရုံလာရောက်ပြီးတော့ တည်ဆောက်ခြင်းဟာ ဘယ်လိုမှတင့်တယ်မှုမရှိဘူး ဆိုတာလည်း စဉ်းစားသင့်ပါတယ်။ ဒုတိယအချက်အနေနဲ့ကြည့်မယ်ဆိုရင် ရန်ကုန်ဆေးရုံကြီးဟာ ကျွန်မတို့ ရန်ကုန်မြို့မှာရှိတဲ့ ပြည်သူတွေတင်မဟုတ်ပါဘူး။ ကျွန်မတို့ တစ်နိုင်ငံလုံးမှာရှိတဲ့ ပြည်သူ ပြည်သားအားလုံးရဲ့ အားထားရာဆေးရုံကြီး ဖြစ်ပါတယ်။ လွှတ်တော်ဥက္ကဋ္ဌကြီးရှင့်။ ဘာကြောင့်လဲဆိုလို့ရှိရင် ကျွန်မတို့ရဲ့ ရန်ကုန်ဆေးရုံကြီးဟာ ရန်ကုန် မြို့ရဲ့ အချက်အချာကျတဲ့နေရာမှာ ရှိနေတဲ့အပြင် သွားဖို့လာဖို့ ဘာပဲပြောပြော လွယ်ကူအဆင်ပြေတဲ့ နေရာဖြစ်ပါတယ်။ ဒါ့အပြင် ရန်ကုန်ဆေးရုံကြီးအတွင်းမှာဆိုလို့ရှိရင် အထူးကုဌာနကြီး ၂၇ ခုရှိပါ တယ်။ ဌာနတိုင်းမှာလည်း ကျွမ်းကျင်လှတဲ့ ပါရဂူဆရာဝန်ကြီးများ၊ ကျွမ်းကျင်လှတဲ့ ဆရာမများအပြင် ရောဂါရှာဖွေရေးအတွက် ခေတ်မီစက်ကိရိယာများ၊ ဓာတ်ခွဲခန်းများလည်း ပြည့်စုံလှပါတယ်။ ဒါကြောင့်မို့လို့ နှစ်စဉ် လာရောက်ကုသတဲ့လူနာဦးရေဟာ တိုးတက်လျက်ရှိကြောင်းကို တွေ့နိုင်ပါ တယ်။ ဥပမာအနေနဲ့ ကျွန်မတို့ဟာ ပြင်ပလူနာပြသမှုကို ကြည့်မယ်ဆိုလို့ရှိရင် ၂၀၀၈ ခုနှစ်မှာ လူနာပေါင်း ၂၀၀၀၀၀ ကျော်ပြသခဲ့ရာမှာ ၂၀၁၅ ခုနှစ်မှာ ၃၇၀၀၀၀ ကျော်ထိ တိုးတက် လာတာကို တွေ့နိုင်ပါတယ်။ အတွင်းလူနာအားဖြင့် ဆေးရုံတက်လူနာဦးရေဟာ ၂၀၀၈ ခုနှစ်မှာ ၂၅၇၄၀ ဦးရှိ ရာမှာ ၂၀၁၅ ခုနှစ်မှာဆိုရင် ၇၆၉၀၇ ဦးထိ တိုးတက်တာကို တွေ့ရပါတယ်။ ဒါကြောင့်မို့လို့ ဒီခုနစ် နှစ်တာကာလကိုကြည့်မယ်ဆိုရင် ကျွန်မတို့က နှစ်ဆကျော်လောက်တိုးတက်တာကို တွေ့ရပါတယ်။ သမိုင်းကိုကြည့်မယ်ဆိုလို့ရှိရင် လူနာအရေအတွက် နှစ်စဉ်တိုးတက်နေတာဖြစ်တဲ့အတွက် စတင်တည် ဆောက်ခဲ့တဲ့ ၁၉၁၁ ခုနှစ်မှာ ကျွန်မတို့က ခုတင် ၃၄၂ ခုတင်ဆံ့ဆေးရုံအဖြစ် တည်ဆောက်ခဲ့တာ ဖြစ်ပါတယ်။ ဒါပေမဲ့ ဒုတိယကမ္ဘာစစ်ကြီး ပြီးတဲ့အချိန်မှာဆိုလို့ရှိရင်တော့ ကျွန်မတို့ဟာ ၅၄၆ ခုတင် အထိ တိုးမြင့်ခဲ့ရပါတယ်။ ၁၉၆၂ ခုနှစ်နောက်ပိုင်းမှာ ကျွန်မတို့က ခုတင် ၁၅၀၀ ဆံ့ ဆေးရုံကြီးအဖြစ် မကြာခင်အထိ ကျွန်မတို့ဟာ ဆေးရုံကြီးကို လုပ်ကိုင်ဆောင်ရွက်ခဲ့ကြပါတယ်။ ဒီအချိန်မှာဆိုလို့ရှိရင် ကျွန်မတို့က လူနာအရေအတွက်များပြားလွန်းတဲ့အတွက် ကော်ရစ်တာများ၊ စင်တာများမှာပါ စောစောက ဆရာဒေါက်တာလင်းလင်းကျော်တင်ပြသလို လူနာတွေဟာ ကြပ်တည်းစွာနဲ့ ကုသကြ ရတာဖြစ်ပါတယ်။ ဒါကြောင့်မို့လို့ ၁-၁-၂၀၁၆ ခုနှစ်မှာ ကျွန်မတို့တစ်တွေက ခုတင် ၂၀၀၀ ဆံ့ ဆေးရုံကြီးအဖြစ် တိုးမြှင့်ဖွင့်လှစ်ခွင့်ကို ခွင့်ပြုခဲ့တာကို တွေ့ရှိနိုင်ပါတယ်။ ဒီအချက်တွေကို ကြည့်မယ် ဆိုလို့ရှိရင် ကျွန်မတို့ရဲ့ သိပ်မကြာခင်ကာလမှာ ရန်ကုန်ဆေးရုံကြီးဟာ အထပ်မြင့်အဆောက်အဦကို မလိုတော့ပေမယ့် ထပ်မံပြီးတော့ တိုးချဲ့ဖို့အဆောက်အဦများ လိုအပ်လာမှာဖြစ်ပါတယ်။ ဒီအချိန်ကျမှ ကျွန်မတို့က ဒီနေရာမှာ ပုဂ္ဂလိကဆေးရုံတည်ဆောက်ပြီးဖြစ်လို့ မြို့စွန်နေရာတွေမှာသာ ကျွန်မတို့ရဲ့ ရန်ကုန်ဆေးရုံကြီးကို တိုးချဲ့ဖွင့်လှစ်ရမယ်ဆိုရင် ကျွန်မတို့ရဲ့ ပြည်သူပြည်သားများအတွက် အလွန်ပင် အကျိုးမဲ့နိုင်တာကို တွေ့ရမှာဖြစ်ပါတယ်။ ကျွန်မတို့က ပုဂ္ဂလိကဆေးရုံတွေ တည်ဆောက်တာကို ကြိုဆိုလက်ခံပါတယ်။ ဝမ်းမြောက်ဝမ်းသာလည်း ကျွန်မတို့ လက်ခံပါတယ်။ ဘာဖြစ်လို့လဲဆိုရင် ကျွန်မတို့နိုင်ငံရဲ့ ကျန်းမာရေးအဆင့်အတန်းဟာ နိမ့်ကျနေတယ်။ ဒါကိုမြှင့်တင်ဖို့အတွက် ပုဂ္ဂလိက ကဏ္ဍကလည်း Public Sector နည်းတူ ကျွန်မတို့ပါ ပူးပေါင်းဆောင်ရွက်ကြမှာဖြစ်ပါတယ်။ သို့သော်လည်းပဲ တကယ်ပုဂ္ဂလိကဆေးရုံတွေဟာ မြို့စွန်မှာသွားရောက်တည်ဆောက်ပေမယ့်လည်း သူတို့ကတော့ ပြဿနာမရှိနိုင်ဘူး။ ရန်ကုန်ဆေးရုံကြီးသာ မြို့စွန်မှာတည်ဆောက်ခဲ့ရတယ်ဆိုလို့ရှိရင် ကျွန်မတို့တွေအနေနဲ့ လူနာတွေဟာ လာပြီးတော့ အထူးကုများကို ထပ်မံညွှန်းပို့ရတဲ့အခါတွေမှာ ရောဂါတွေစစ်ဆေးရတဲ့ အခါတွေမှာ ကျွန်မတို့ရဲ့ သွားရေးလာရေးကအစ ဆင်းရဲလှတဲ့လူနာတွေဟာ အခက်အခဲ ကြုံတွေ့နိုင်ပါတယ်။ ပုဂ္ဂလိကဆေးရုံတွေကတော့ ကိုယ်ပိုင်ရပ်တည်နိုင်တယ်။ ကုသမယ့် လူနာတွေကလည်း ချမ်းသာကြွယ်ဝသူတွေအများစုဖြစ်ကြတဲ့အတွက် အစစအဆင်ပြေကြမှာ ဖြစ်ပါ တယ်။ ဒီအချက်တွေကို ကြည့်ခြင်းအားဖြင့်လည်း ကျွန်မတို့က ဒီနေရာမှာ ပုဂ္ဂလိကဆေးရုံအစား ကျွန်မတို့ရဲ့ ကျန်းမာရေးဝန်ကြီးဌာနပိုင်ဆေးရုံသာ တည်ဆောက်သင့်ကြောင်းကို ကျွန်မတို့က ဒီနေရာ ကနေ တင်ပြဆွေးနွေးချင်ပါတယ်။ တစ်ခါ ကျွန်မတို့ရဲ့ အရည်အသွေးပြည့်ဝတဲ့ဆရာဝန်၊ ဆရာမများ ဖြစ်လာဖို့အတွက် ပုဂ္ဂလိကဆေးရုံကတော့ ဘယ်လိုမှ ကျွန်မတို့ကို ခွင့်ပြု သင်ကြားခွင့်ပေးမှာ မဟုတ် ပါဘူး။ ဒါကြောင့်မို့လို့ ဒီနေရာမှာ နိုင်ငံတကာအဆင့်မီ ကျန်းမာရေးဝန်ကြီးဌာနပိုင် ဆေးရုံကြီးဖြစ်မှ သာလျှင် ကျွန်မတို့ရဲ့ ဆေးကျောင်းသူ/ဆေးကျောင်းသား၊ သူနာပြု တက္ကသိုလ် ကျောင်းသူ/ ကျောင်းသားများအနေနဲ့ လေ့လာသင်ယူခွင့်ရမှာဖြစ်တဲ့အတွက် နိုင်ငံပိုင်ဆေးရုံကြီးသာတည်ရှိသင့် ကြောင်းတင်ပြပြီးတော့ ဆွေးနွေးပါတယ်။ သို့ဖြစ်ပါ၍ အခုမြေနေရာအား လူတစ်စုအဖြစ် စီးပွားရေးလုပ်ငန်းအလို့ငှာ ပုဂ္ဂလိကဆေးရုံ တည်ဆောက်ရန်အတွက် နှစ်ရှည်ငှားရမ်းဆောင်ရွက်ခြင်းသည် ကျွန်မတို့ မြန်မာပြည်သူလူထုနှင့် ကျန်းမာရေးလောကကြီးအတွက် ကြီးစွာသောနစ်နာဆုံးရှုံးမှုတစ်ခုဖြစ်ကြောင်း ထင်ရှားလာပါတယ်။ ဒါကြောင့်မို့လို့ ကျွန်မအနေနဲ့ ဒီအချက်တွေကို ထောက်ရှုပြီးတော့ ဆရာဒေါက်တာစံရွှေဝင်းတင်ပြတဲ့ အဆိုကို လေးလေးနက်နက်ထောက်ခံဆွေးနွေးကြောင်း တင်ပြအပ်ပါတယ်။ ကျေးဇူးတင်ပါတယ်ရှင်။ </speech>
<title>အဆိုနှင့်စပ်လျဉ်း၍ သက်ဆိုင်ရာ ပြည်ထောင်စုအဆင့်အဖွဲ့ အစည်းဝင်က ပြန်လည်ရှင်းလင်း ဆွေးနွေးခြင်းနှင့် လွှတ်တော်၏ အဆုံးအဖြတ်ရယူခြင်း</title>
<speech type='speaker'>ကျန်းမာရေးဝန်ကြီးဌာနရဲ့ သဘောထားပြောပါ။</speech>
<speech><agency id='20'>ဒေါက်တာမြင့်ထွေး(ပြည်ထောင်စုဝန်ကြီး၊ ကျန်းမာရေးဝန်ကြီးဌာန)</agency> လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော် ကိုယ်စားလှယ်များ ခင်ဗျား။ ကျွန်တော်ကတော့ ကျန်းမာရေးဝန်ကြီးဌာန၊ ပြည်ထောင်စုဝန်ကြီး ဒေါက်တာမြင့်ထွေး ဖြစ်ပါတယ်။ ကျွန်တော့်အနေနဲ့ ဒေါက်တာစံရွှေဝင်းတင်သွင်းတဲ့ အဆိုနဲ့ပတ်သက်ပြီးတော့ နှစ်ပိုင်းတင်ပြပါမယ်ခင်ဗျား။ ကျွန်တော် သည် ပြည်ထောင်စုဝန်ကြီးတာဝန်အား ဧပြီ ၁ ရက်နေ့မှ စတင်ထမ်းဆောင်ခဲ့တာမို့ ယခင်ဆောင်ရွက် ထားမှုအား အကျဉ်းချုပ်ကို ကျွန်တော် ပထမအပိုင်းအနေနဲ့ပြောပါမယ်။ ကျွန်တော်ရဲ့ အဓိက တွေ့ရှိချက်များကတော့ (၁) ၂၀၁၅ ခုနှစ်၊ စက်တင်ဘာလ ၂၄ ရက်နေ့တွင် AMK Construction နှင့် Parkway Pantai Ltd မှ ပူးပေါင်းဖက်စပ်လုပ်ငန်းအနေဖြင့် နိုင်ငံတကာဆေးရုံတစ်ရုံကို ခုတင် ၂၅၀ ဆံ့ဆေးရုံအဖြစ် အဆင့်လိုက်ဆောက်သွားရန် ပထမအဆင့်တွင် ခုတင် ၁၀၀ ဆံ့ဆေးရုံအဖြစ် စတင် လည်ပတ်ပြီး နောက်အဆင့်တွင် တစ်ပြိုင်တည်း ဆက်လက်ဆောက်သွားမည်ဖြစ်ကြောင်း ကျန်းမာရေး ဝန်ကြီးဌာနသို့ ကမ်းလှမ်းလာပါသည်။ ယင်းမတိုင်မီ ၂၀၁၅ ခုနှစ်၊ သြဂုတ် ၂၀ ရက်နေ့တွင် ဂျပန် နိုင်ငံမှ ကူညီပံ့ပိုးမည့် ဂျပန်-မြန်မာချစ်ကြည်ရေးဆေးရုံဆောက်ရန်အတွက် မြေအကျယ် ၁၁,၁၁၅ ဧကအား ကျန်းမာရေးဝန်ကြီးဌာနပိုင်အမည်ပေါက် ရရှိရေးအတွက် ရန်ကုန်မြို့တော် စည်ပင်သာယာ ရေးကော်မတီသို့ ညှိနှိုင်းခဲ့တာတွေ့ပါတယ်။ ၂၀၁၅ ခုနှစ်၊ အောက်တိုဘာလ ၂၀ ရက်နေ့၌ မြေကွက် တည်နေရာပြမြေပုံ ရရှိရေးအတွက် ရန်ကုန်စည်ပင်သာယာကို ထပ်မံညှိနှိုင်းခဲ့ပါတယ်။ ၂၀၁၅ ခုနှစ်၊ နိုဝင်ဘာလ ၉ ရက်နေ့တွင် ပြည်ထဲရေးဝန်ကြီးဌာန အမိန့်ကြော်ငြာစာအမှတ်(၁၅၃၇/၂၀၁၅)ဖြင့် မြန်မာ- ဂျပန်ချစ်ကြည်ရေးဆေးရုံဆောက်ရန် ၁၀.၄၄၆ ဧကကို ကျန်းမာရေးဝန်ကြီးဌာနသို့ အခမဲ့ လွှဲပြောင်းပေးခဲ့ပါတယ်။ ယင်းအထဲမှ ၄.၃ ဧကအား Pcrkwdy Yangon Hospital ဆောက်ရန် အတွက် ကမ်းလှမ်းရန်ကိစ္စကို ကျန်းမာရေးဝန်ကြီးဌာန၏ လုပ်ငန်းညှိနှိုင်းအစည်းအဝေးမှာ ၂၀၁၅ ခုနှစ်၊ ဒီဇင်ဘာလ ၁၆ ရက်နေ့တွင် ဆုံးဖြတ်ခဲ့ပါတယ်။ တင်ဒါခေါ်ယူခြင်းတော့မရှိပါ။ သို့သော် ပြည်ထောင်စုအစိုးရအဖွဲ့၊ မြန်မာနိုင်ငံရင်းနှီးမြှုပ်နှံမှုကော်မရှင်၊ နိုင်ငံတော်သမ္မတရုံး၊ ပြည်ထောင်စုရှေ့နေချုပ်ရုံး၊ မြန်မာနိုင်ငံအင်ဂျင်နီယာများအသင်း၊ ပတ်ဝန်းကျင်ထိန်းသိမ်းရေးနှင့် သစ်တောရေးရာဝန်ကြီးဌာန၊ ရန်ကုန်တိုင်းဒေသကြီးအစိုးရအဖွဲ့သို့ အဆင့်ဆင့်တင်ပြသဘောတူညီ ချက်များကို လုပ်ထုံးလုပ်နည်းနှင့်အညီ ၂၀၁၅ ခုနှစ်၊ အောက်တိုဘာလ ၂ ရက်နေ့၌ ပြည်ထောင်စု အစိုးရအဖွဲ့မှစတင်ကာ နောက်ဆုံး ၂၀၁၅ ခုနှစ်၊ ဒီဇင်ဘာလ ၁၇ ရက်နေ့တွင် ပြည်ထောင်စုအစိုးရ အဖွဲ့အစည်းအဝေးအမှတ်စဉ်(၂၆/၂၀၁၅)မှာ ဝန်ကြီးဌာနပိုင်မြေအား ငှားရမ်းသုံးစွဲခွင့်ပြုရန် ကျန်းမာရေးဝန်ကြီးဌာန၏အမှာစာကို သဘောတူကြောင်းဆုံးဖြတ်ခဲ့ပါတယ်။ ကိစ္စရပ်များအားလုံးကို နှစ်လခွဲအချိန်ကာလအတွင်း အပြီးတိုင်ဆောင်ရွက်ခဲ့တာကို တွေ့ရှိရပါတယ်။ ၂၀၁၆ ခုနှစ်၊ ဇန်နဝါရီ လ ၂၉ ရက်နေ့တွင် သဘောတူစာချုပ်ချုပ်ဆိုပြီး စုစုပေါင်းကြမ်းခင်းဧရိယာ၏ ၇၅ ရာခိုင်နှုန်းဖြစ် သော ၁ စတုရန်းမီတာလျှင် အမေရိကန်ဒေါ်လာ ၄.၅ နှင့် အမေရိကန်ဒေါ်လာ ၁၃၃၁၃ ကို ကမ္ဘောဇ ဘဏ်သို့သွင်းခဲ့ပါတယ်။ ထို့အပြင် ၂၀၁၆ ခုနှစ်၊ မတ်လ ၃၀ ရက်နေ့တွင် စင်္ကာပူအခြေစိုက် OCBC ရန်ကုန်ဘဏ်ရှိ ကျန်းမာရေးဝန်ကြီးဌာန၊ ကုသရေးဦးစီးဌာန၏ငွေစာရင်းသို့ မြေအသုံးချမှုပရီမီယံ၏ ၃၀ ရာခိုင်နှုန်းဖြစ်သော အမေရိကန်ဒေါ်လာ ၂.၅၈ သန်းကို ပေးသွင်းကြောင်း တွေ့ရှိရပါတယ်။ ကျန်းမာရေးဝန်ကြီးဌာနမှ ၂၀၁၆ ခုနှစ်၊ မတ်လ ၂၄ ရက်နေ့တွင် အမိန့်ကြော်ငြာစာအမှတ် (၁၄/၂၀၁၆) ဖြင့် ကနဦးငှားရမ်းကာလမှစ၍ နှစ် ၅၀ မှစ၍ နောက်ထပ် ၁၀ နှစ် ပထမတိုးမြှင့်ကာလ၊ နောက်ထပ် ၁၀ နှစ် ဒုတိယတိုးမြှင့်ကာလ မြေငှားရမ်းသုံးစွဲမှုအား မှတ်တမ်းတင်ပါသည်။ ကုမ္ပဏီနှင့် ချုပ်ဆိုထားသော မူရင်းစာအုပ်သည် ကျန်းမာရေးဝန်ကြီးဌာန၌ ရှိပါသည်ခင်ဗျား။ ချုပ်ဆိုသည့် ကုမ္ပဏီမှာ Andaman Aliance Health Limited နှင့် ချုပ်ဆိုထားပါသည်။ ကျွန်တော် ဒါ ပထမအပိုင်းအနေနဲ့ ကျွန်တော်တွေ့ရှိချက်များကို သုံးသပ်ပြီး တင်ပြတာပါ။ ဒုတိယအပိုင်းကတော့ ပြည်သူ့လွှတ်တော်ကိုယ်စားလှယ်များ ဆွေးနွေးချက်များအားလုံးကို ကျွန်တော့်အနေနဲ့ ခြုံငုံပြီးတော့ ကျွမ်းကျင်မှုရှုထောင့်မှ တင်ပြမယ်ဆိုလို့ရှိရင် ဒေါက်တာ လင်းလင်းကျော် တင်ပြတဲ့အချက်များက အလွန်မှန်ပါတယ်။ ကျွန်တော်တို့ ရန်ကုန်ဆေးရုံကြီးမှာ Admission နဲ့ ခုတင်အချို့က Disproportionate ဖြစ်ပြီးတော့ မနိုင်မနင်းဖြစ်နေပါတယ်။ ခုတင် များပူးကပ်တာက ကျွန်တော်တို့အတွက်က တော်တော်အရေး ကြီးပါတယ်။ ဒီ Cross Infection လူနာ တစ်ဦးနှင့်တစ်ဦးကူးမှု၊ Privacy မရှိမှု အများကြီးပြဿနာရှိနိုင်ပါတယ်။ ကျွမ်းကျင်မှုရှုထောင့်မှ ကျွန်တော် ဒါကို လုံးဝထောက်ခံပါတယ်ခင်ဗျား။ တင်ပြတဲ့အတိုင်းပဲ သင်ကြားရေးဆေးရုံကြီးတစ်ခု ကတော့ အနီးအနားမှာ လိုနေတာကတော့ အမှန်ပါခင်ဗျား။ နောက် ဗိုလ်မှူးစိုင်းအိုက်လှ ကတင်ပြတဲ့ အချက်များကလည်း ကျွန်တော် ထောက်ခံပါတယ်။ ပုဂ္ဂလိကကဏ္ဍကို မြှင့်တင်မယ်။ သို့သော် ကျွန်တော်တို့က ဘာရှင်းရမလဲဆိုတော့ ဒီဟာမျိုးကိစ္စတွေမှာဆိုရင် Cuse to Cuse Bdsis နဲ့ စဉ်းစား ရပါမယ်။ Pros and Cons အကျိုးအမြတ်ဘယ်လောက်ရှိမလဲ။ အကျိုးဆုတ်ယုတ်မှု ဘယ်လောက် ရှိမလဲ။ အကျိုးအမြတ်များတယ်ဆိုလို့ရှိရင်တော့ အကျိုးအမြတ်များတယ်ဆိုတာ အများကြီး Factor တွေရှိပါတယ်။ ကျွန်တော်တို့ လက်ခံသင့်ပါတယ်။ ပုဂ္ဂလိကကဏ္ဍ။ အလားတူစွာပဲ ဦးခင်မောင်ဝင်း တင်ပြတဲ့နေရာမှာ ကျွန်တော်လည်း ကျွမ်းကျင်မှုရှုထောင့်ကတော့ ဒီနေရာကိုပဲစဉ်းစားရမယ်ဆိုတာ ကျွန်တော့် ကျွမ်းကျင်မှုရှုထောင့်က ထောက်ခံတယ်ဆိုတာက ဆေးကျောင်းသားတွေ၊ သူနာပြုဆရာမ sogi basap.my$:09647:00p m ampoșcozi Third M.B.B.S me$ Final Part-2 so ၃၆ အနီးအနားမှာရှိတဲ့ ဆေးရုံမှာသွားပြီးတော့ သင်ကြားရမယ်ဆိုလို့ရှိရင်တော့ အလွန်လွယ်ပါတယ်။ လမ်းလျှောက်ပြီးပဲ သွားနိုင်ပါတယ်။ ဥပမာ- ရန်ကုန်ဆေးရုံက သင်တန်းသားဆရာဝန် အလုပ်သင် တစ်ယောက်သည် အလုပ်သမားဆေးရုံ(မြောက်ဥက္ကလာပဆေးရုံ)အထိ သွားမယ်ဆိုလို့ရှိရင် နှစ်နာရီ ကြာနိုင်တယ်။ တစ်ခါတလေ သုံးနာရီလည်းကြာနိုင်တဲ့အတွက် အနီးအနားမှာတော့ သင်ကြားရေး ဆေးရုံတစ်ရုံ လိုတာကတော့ ကျွမ်းကျင်မှုရှုထောင့်မှ ကျွန်တော် လုံးဝထောက်ခံပါတယ်။ ဒေါက်တာ မြင့်သိန်း ပြောကြားချက်မှာ ကျန်းမာရေးဝန်ကြီးဌာနရဲ့ မူဝါဒအရ ပြည်သူအများစုလက်လှမ်းမီတဲ့ ကျန်းမာရေးစောင့်ရှောက်မှုဆေးရုံကြီးဖြစ်ရန် လိုအပ်ပါတယ်ဆိုတာလည်း အလွန်မှန်ပါတယ်။ ပုဂ္ဂလိကဆေးရုံတိုင်း သင်ကြားမှုများလုပ်ကိုင်ခွင့်ကတော့ နည်းနည်းလေးတော့ Limited ရှိပါတယ် ခင်ဗျား။ မည်သည့်ပုဂ္ဂလိက ဆေးရုံမဆို ဒီလို ကျွန်တော် တို့ဆရာဝန်တွေသွားပြီးတော့ သင်ကြားမှုကို သူတို့အနေနဲ့ နည်းနည်းတော့ imitation တော့ရှိမယ်လို့ထင်ပါတယ်။ ဒါကတော့ ဆေးရုံတစ်ရုံ နဲ့တစ်ရုံတော့ ကွာမှာပါ။ ဒေါက်တာမြင့်သိန်းပြောတဲ့အတိုင်း ရန်ကုန်ဆေးရုံကြီးသည် သက်တမ်း အိုမင်းရင့်ရော်လာပြီ ကျွန်တော်တို့က ဒါဘယ်လောက်ခံမယ်ဆိုတာ အတိအကျတော့ မှန်းလို့မရပါဘူး။ Ndturd Disaster လိုဟာမျိုးဖြစ်ရင် ဥပမာ Earthqudke ဘယ်လောက်ခံနိုင်မလဲဆိုတာကို ကျွန်တော်တို့ ကြိုတင်စဉ်းစားဖို့လိုပါတယ်။ နောက်တစ်ချက်ကတော့ ရန်ကုန် Population အနေနဲ့ကလည်း အတိုးကမြန်ပါတယ်။ မူလ Population map:esoosaozes Same soopias orë Growth rate ecososqe saqS:@$ ပါတယ်။ ဘာကြောင့်လဲဆိုတော့ ရန်ကုန်မြို့ရဲ့ Population အတိုးနှုန်းသည် Absolute Value နဲ့ ဆိုလို့ရှိရင် တော်တော်များနေတဲ့အတွက် ကျွန်တော်တို့ ဆေးရုံကြီးမှာ ယခုထက်ပိုပြီးတော့ပဲ ကြပ်ဖို့ အလားအလာရှိနေပါတယ်။ အဲဒီတော့ ဒေါက်တာမြင့်သိန်းပြောသလို သင့်တော်သည့်မြေနေရာမှာ တည်ဆောက်မယ်ဆိုလို့ရှိရင်တော့ ဒါဟာ ကျွမ်းကျင်မှုရှုထောင့်က ကျွန်တော်ထောက်ခံပါတယ်။ ဒုတိယဗိုလ်မှူးကြီးဒေါ်စိုးစိုးမြင့် ပြောတာကလည်း အလွန်စဉ်းစားသင့်တဲ့ အချက်ဖြစ်ပါတယ်။ ကျွန်တော်တို့ ဆေးကုသတဲ့နေရာမှာ နိုင်ငံခြားသွားကုလို့ရှိရင်တော့ ဒါအများကြီးကုန်ပါတယ်။ ပြည်တွင်းမှာကုလို့ရှိရင်တော့ အလွန်သက်သာပါတယ်။ ဒီအချက်ကိုလည်း ကျွန်တော်ထောက်ခံ ပါတယ်။ နောက်ဆုံး ဒေါ်ခင်စိုးစိုးကြည်လည်း တင်ပြပါတယ်။ ပြည်သူပြည်သားအားလုံး လက်လှမ်းမီ သည့်ဆေးရုံ ဖြစ်ရမည်ဆိုတာကတော့၊ ကျွန်တော်တို့အနေနဲ့ကတော့ ကျန်းမာရေးဝန်ကြီးဌာနက Free Of Charge ပေးနေပါတယ်။ ဒါကလည်း ကျွန်တော်တို့ အတတ်နိုင်ဆုံးကိုပေးဖို့ ရည်ရွယ်ထား ပါတယ်။ ပေးနိုင်မယ်လို့လည်းထင်ပါတယ်။ ကျွန်တော်တို့ ကျန်းမာရေးဝန်ကြီးဌာနရဲ့ ဘတ်ဂျက်ကို Andlysis လုပ်ကြည့်တဲ့အခါမှာ ပေးနိုင်ဖို့ အလားအလာရှိပါတယ်။ သို့သော်လည်း ကျွန်တော်တို့က ရေရှည်စဉ်းစားပြီးတော့ လုပ်ရမယ်။ ဆက်လက်ပြီး ကျွန်တော်တို့ ဒါကို Free Of Charge ကို ပေးနိုင်/မပေးနိုင်ကို ကျွန်တော်တို့ ကြည့်ရမှာပါ။ နောက်ပြီးတော့ ရန်ကုန်ဆေးရုံကြီးမှာလည်း ဒီဌာနကြီးက ၂၇ ခုရှိတဲ့အခါကျတော့ နည်းနည်းတော့ ကျွမ်းကျင်မှုရှုထောင့်ဟာဆိုလို့ရှိရင်တော့ နည်းနည်းတော့ ကြပ်နေပါတယ်ခင်ဗျား။ ၂၇ ခုကို ဒီရန်ကုန်ဆေးရုံကြီးဝန်းထဲမှာဆိုလို့ရှိရင် အဲဒါကြောင့် ဒီ ၂၇ ခုသောကျွမ်းကျင်မှု ဆရာဝန်ကြီးများဟာ နေရာလည်းလိုနေပါပြီ။ နောက်တစ် နေရာမှာ ပြည်သူ့ဆေးရုံကြီးတစ်နေရာမှာ လိုနေပါပြီ။ နောက်ဆုံး ဒီဒေါ်ခင်စိုးစိုးကြည်တင်ပြတဲ့အတိုင်း ပုဂ္ဂလိကကိုလည်း ကျွန်တော် ကြိုဆိုပါတယ်။ သို့သော် မြို့အစွန်မှာဆောက်လို့ရှိရင်တော့ နည်းနည်း ဝေးတဲ့နေရာမှာဆောက်လို့ရှိရင်တော့ ပြဿနာမရှိဘူးလို့ ထင်တာကတော့ သူတို့ပိုက်ဆံရှိတဲ့သူတွေက အကုန်သွားလုပ်တာ။ ယိုးဒယား၊ အမေရိကန်တောင်သွားနိုင်တယ်ဆိုတော့ ကျွန်တော်တို့ ဒီပုဂ္ဂလိက ဆေးရုံဟာ နည်းနည်းဝေးတဲ့နေရာမှာဆောက်လည်း သူတို့ သွားနိုင်မယ်လို့လည်းထင်ပါတယ်။ ဆင်းရဲသားလူထုကတော့ သွားဖို့ဆိုရင် ကားစရိတ်တောင်သိပ်မရှိတဲ့အခါ ဒါတွေကို စဉ်းစားဖို့ ကျွန်တော့်အနေနဲ့ကတော့ ဒါ Sincerely ပါ။ ဘာမှလည်းဘက်မလိုက်ဘူး။ အမှန်တရား ကျွမ်းကျင်မှုရှုထောင့်က တင်ပြခြင်းသာဖြစ်ပါတယ်။ ကျေးဇူးတင်ပါတယ်။ လေးစားပါတယ်ခင်ဗျား။ (ဩဘာသံများ)</speech>
<speech type='speaker'>
ကျန်းမာရေးဝန်ကြီးဌာနရဲ့ ဆွေးနွေးချက်ကို ခြုံငုံသုံးသပ်လို့ရှိရင် ကျွန်တော် နားလည်တာက ရန်ကုန်မြို့၊ လမ်းမတော်မြို့နယ်၊ ဗိုလ်ချုပ်လမ်းနှင့် ပြည်လမ်းထောင့်ရှိ ကျန်းမာရေး ဝန်ကြီးဌာနပိုင်မြေကို ပွင့်လင်းမြင်သာမှုမရှိဘဲ အများပြည်သူတို့၏ အကျိုးစီးပွားကို ဖော်ဆောင် ခြင်းမရှိတဲ့ ပုဂ္ဂလိကဆေးရုံတည်ဆောက်ရန် ငှားရမ်းပေးခြင်းအား ရပ်ဆိုင်းပေးဖို့ အဆိုကို ထောက်ခံ ဆွေးနွေးသွားတယ်လို့ ကျွန်တော် ဒီလိုနားလည်ပါတယ်။ အဲဒါ ဟုတ်/မဟုတ် သိချင်ပါတယ်။ ကျန်းမာရေးဝန်ကြီးဌာနက။ 
</speech>
<speech><agency id='20'>ဒေါက်တာမြင့်ထွေး(ပြည်ထောင်စုဝန်ကြီး၊ ကျန်းမာရေးဝန်ကြီးဌာန)</agency>ကျွန်တော့်အနေနဲ့ ကျွမ်းကျင်မှုရှုထောင့်ကကြည့်မယ်ဆိုရင် အဖက်ဖက်ကို ကျွန်တော်စဉ်းစားတယ်။ Positive Factor Negative Factori Pros and cons cozem sa:cQ: 08:03:08.gq écon maięcoss အနေနဲ့တော့ ထောက်ခံပါတယ်ခင်ဗျား။ (ဩဘာသံများ)</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒေါက်တာစံရွှေဝင်း တင်သွင်းသွားတဲ့ အဆိုကို ကိုယ်စားလှယ်ခုနစ်ဦးက ဆွေးနွေးပြီး သက်ဆိုင်ရာဝန်ကြီးဌာနကလည်း ရှင်းလင်းပြောကြား သွားပါတယ်။ ဒီလို ရှင်းလင်းပြောကြားတဲ့အခါမှာ အဆိုနှင့်စပ်လျဉ်းပြီး ထောက်ခံဆွေးနွေးသွားတာကို တွေ့ရှိရပါတယ်။ ဒါကြောင့် ဒီအဆိုနှင့်စပ်လျဉ်းပြီး အတည်ပြုရန် လွှတ်တော်ကသဘောတူပါသလား ခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'> သဘောမတူတဲ့သူရှိပါသလားခင်ဗျား။</speech>
<speech type='speaker'>
သဘောမတူသူမရှိတဲ့အတွက် ဒေါက်တာ စံရွှေဝင်း တင်သွင်းတဲ့အဆိုကို လွှတ်တော်က အတည်ပြုကြောင်း ကြေညာပါတယ်။ (ဩဘာသံများ)
</speech>
</new_section>
</new_section></motion>
</section>
</discussion><postface>
<title>ပြည်သူ့လွှတ်တော်ဥက္ကဋ္ဌက ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၂၆)ရက်မြောက်နေ့ ရပ်နားကြောင်းနှင့် အစည်းအဝေး (၂၇)ရက်မြောက်နေ့ဆက်လက်ကျင်းပမည့် နေ့ရက်နှင့်အချိန်ကို ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ယခု ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၂၆)ရက်မြောက်နေ့ကို ရပ်နားပါမယ်။ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၂၇)ရက်မြောက်နေ့ကို ၂၀၁၆ ခုနှစ်၊ မေလ ၁၆ ရက်(တနင်္လာနေ့) နံနက် ၁၀း၀၀ နာရီအချိန်မှာ ဆက်လက်ကျင်းပမှာဖြစ်ကြောင်း ကြေညာပါတယ်။
</speech>
</postface>
</transcript>
</doc>
