<doc>
<docinfo>
<docno>02-01-15.xml</docno>
<pdf>02-01-15.pdf</pdf>
<term value='02'>ဒုတိယအကြိမ်</term>
<session value='01'/>
<sittingday value='15'> </sittingday>
<legislature value='lower'>ပြည်သူ့လွှတ်တော်</legislature>
<title>
ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၁၅)ရက်မြောက်နေ့မှတ်တမ်း
</title>
<date value='08-03-2016'>၁၃၇၇ ခုနှစ်၊ တပို့တွဲလပြည့်ကျော် ၁၄ ရက် (၂၀၁၆ ခုနှစ်၊ မတ်လ ၈ ရက်) (အင်္ဂါနေ့)</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၁၅)ရက်မြောက်နေ့ကို နံနက် ၁၀း၀၀ နာရီအချိန်၌ စတင်ကျင်းပပါသည်။ [ပြည်သူ့လွှတ်တော်အစည်းအဝေးကို ကြီးကြပ်ကွပ်ကဲသူအဖြစ် ပြည်သူ့လွှတ်တော်ဥက္ကဌ ဦးဝင်းမြင့်ကဆောင်ရွက်ပြီးအခမ်းအနားမှူးအဖြစ် ဦးတင်ဝင်းအောင်၊ ခေတ္တညွှန်ကြားရေးမှူးချုပ်၊ ပြည်သူ့လွှတ်တော်ရုံးက ဆောင်ရွက်ပါသည်။</p> 
<title>
ပြည်သူ့လွှတ်တော်အစည်းအဝေး အထမြောက်ကြောင်းနှင့်စတင်ကျင်းပကြောင်း ကြေညာခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ ကျင်းပတဲ့ ဒုတိယအကြိမ် ပြည်သူ့လွှတ်တော် ပထယုံမှန်အစည်းအဝေး (၁၅)ရက်မြောက်နေ့မှာ ပြည်သူ့လွှတ်တော် လွှတ်တော် အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ပြည်သူ့လွှတ်တော် ကိုယ်စားလှယ် ၄၃၃ ဦးရှိတဲ့အနက် ၄၂၇ ဦး တက်ရောက်ပါတယ်။ အစည်းအဝေးသို့ တက်ရောက်ခွင့် ရှိသူဦးရေ စုစုပေါင်းရဲ့ ၉၈.၆၁ ရာခိုင်နှုန်းရှိတဲ့အတွက် အစည်းအဝေးအထမြောက်ကြောင်းနှင့် စတင်ကျင်းပကြောင်း ကြေညာပါတယ်။ (ဩဘာသံများ)
</speech>
<p>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</p>
<speech type='speaker'>
လွှတ်တော်ကိုယ်စားလှယ်များခင်ဗျား။ အစီအစဉ်များကို ကြိုတင်ဖြန့်ဝေထားတဲ့ အတိုင်း ဆက်လက်ဆောင်ရွက်သွားပါမယ်။
</speech>
<leave>
<title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type='speaker'>
ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များအတွက် ခွင့်ပန်ကြားရန်ဖြစ်ပါတယ်။
</speech>
<speech><mp id='309'>ဒေါက်တာလှမိုး (အဖွဲ့ဝင်၊ လွှတ်တော်အခွင့်အရေးကော်မတီ)</mp> လေးစားအပ် ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ယနေ့ ၈-၃-၂၀၁၆ ရက်နေ့ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၁၅)ရက်မြောက်နေ့သို့ မတက်ရောက်နိုင်ပါသဖြင့် ခွင့်ပန်ကြားသူ လွှတ်တော်ကိုယ်စားလှယ်များ၏စာရင်းကို ကျွန်တော်က စုစည်းတင်ပြသွားမှာ ဖြစ်ပါတယ်။ ပြည်သူ့လွှတ်တော်မှာ ယနေ့ တက်ရောက်ခွင့်ရှိသော ကိုယ်စားလှယ် ၄၃၃ ဦးရှိပြီး တက်ရောက်သူ ကိုယ်စားလှယ် ၄၂၇ ဦးရှိကာ ယနေ့ ခွင့်ပန်ကြားသူမရှိပါ။ ယခင် ခွင့်ပန်ကြားထားသူ ၆ ဦးရှိပြီး ခွင့်မဲ့ပျက်ကွက်သူမရှိကြောင်း လေးစားစွာဖြင့် တင်ပြအပ်ပါတယ်ခင်ဗျား။</speech>
<speech type='speaker'>ခွင့်ပန်ကြားသူအားလုံးကို ခွင့်ပြုပါတယ်။</speech>
<title>
ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို မှတ်တမ်းတင်ခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့်ရှိတဲ့ လွှတ်တော်ကိုယ်စားလှယ် ၄၃၃ ဦး ယခင်က ခွင့်ပန်ကြား၍ ခွင့်ပြုထားသူ ၆ ဦး လွှတ်တော်က ခွင့်ပြုထားသူ စုစုပေါင်း ၆ ဦး ဖြစ်ပါတယ်။ ခွင့်မဲ့ပျက်ကွက်သူမရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို လွှတ်တော်ရဲ့ အတည်ပြု ချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေ တင်ပြချက်ကို အတည်ပြုရန် လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
လွှတ်တော်က သဘောတူတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)
</speech>
</leave>
</preface><discussion>
<section value = 'Order'>
<title>ပြည်သူ့လွှတ်တော် တိုင်းရင်းသားရေးရာနှင့် ပြည်တွင်းငြိမ်းချမ်းရေးဖော်ဆောင်မှုကော်မတီ ဥက္ကဋ္ဌ ဦးခွန်မောင်သောင်း၊ ပင်လောင်းမဲဆန္ဒနယ်က ပဉ္စမအကြိမ် ပြည်ထောင်စုငြိမ်းချမ်းရေး ဆွေးနွေးမှုပူးတွဲကော်မတီ(UPDJC) အစည်းအဝေးသို့ တက်ရောက်ခဲ့မှုနှင့် စပ်လျဉ်း၍ လွှတ်တော်သို့အစီရင်ခံတင်ပြခြင်း</title>
<speech type='speaker'>
အစီအစဉ်များကို ဆက်လက်ဆောင်ရွက်သွားပါမယ်။ လွှတ်တော်ကိုယ်စားလှယ် များခင်ဗျား။ ပြည်သူ့လွှတ်တော် တိုင်းရင်းသားရေးရာနှင့် ပြည်တွင်းငြိမ်းချမ်းရေးဖော်ဆောင်မှု ကော်မတီဥက္ကဋ္ဌ ဦးခွန်မောင်သောင်း၊ ပင်လောင်းမဲဆန္ဒနယ်က ပဉ္စမအကြိမ် ပြည်ထောင်စု ငြိမ်းချမ်းရေးဆွေးနွေးမှုပူးတွဲကော်မတီ(UPDJC) အစည်းအဝေးသို့ တက်ရောက်ခဲ့မှုနှင့်စပ်လျဉ်းပြီး လွှတ်တော်သို့ အစီရင်ခံတင်ပြမှာဖြစ်ပါတယ်။ အစီရင်ခံတင်ပြရန်အတွက် ပင်လောင်းမဲဆန္ဒနယ်မှ ဦးခွန်မောင်သောင်း အား ဖိတ်ခေါ်ပါတယ်။
</speech>
<speech><mp id='392'>ဦးခွန်မောင်သောင်း(ဥက္ကဋ္ဌ၊ တိုင်းရင်းသားရေးရာနှင့် ပြည်တွင်းငြိမ်းချမ်းရေးဖော်ဆောင်မှု ကော်မတီ)</mp> လေးစားရပါသော ပြည်သူ့လွှတ်တော်ဥက္ကဋ္ဌ၊ ဒုတိယဥက္ကဋ္ဌ၊ ပြည်သူ့လွှတ်တော် ကိုယ်စားလှယ်များအားလုံး ကိုယ်ရောစိတ်ပါနှစ်ဖြာသောသုခ ပြည့်ဝကြပါစေလို့ ဦးစွာ နှုတ်ခွန်း ဆက်သဂါရဝပြု အပ်ပါတယ်။ ကျွန်တော်ကတော့ ပအိုဝ်းကိုယ်ပိုင်အုပ်ချုပ်ခွင့်ရဒေသ၊ ပင်လောင်း မဲဆန္ဒနယ်မှ ပြည်သူ့လွှတ်တော်ကိုယ်စားလှယ်၊ တိုင်းရင်းသားရေးရာနှင့် ပြည်တွင်းငြိမ်းချမ်းရေး ဖော်ဆောင်မှုကော်မတီဥက္ကဋ္ဌ ဦးခွန်မောင်သောင်း ဖြစ်ပါတယ်။ လေးစားရပါသော ပြည်သူ့ လွှတ်တော်ဥက္ကဋ္ဌကြီးခင်ဗျား။ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၁၅)ရက် မြောက်နေ့တွင် ပြည်သူ့လွှတ်တော်ဥက္ကဋ္ဌ၏တာဝန်ပေးချက်အရ ပြည်ထောင်စုငြိမ်းချမ်းရေး ဆွေးနွေး မှုပူးတွဲကော်မတီ(UPDJC)၏ ၂၀-၂-၂၀၁၆ ရက်နေ့မှာကျင်းပပြုလုပ်တဲ့ ပဉ္စမအကြိမ် အစည်းအဝေး သို့တက်ရောက်မှုအပေါ် ပြည်သူ့လွှတ်တော်သို့ ပြန်လည်အစီရင်ခံခွင့်ရတဲ့အတွက် လွှတ်တော် ဥက္ကဌကြီးအား ကျေးဇူးတင်ကြောင်း၊ ဂုဏ်ယူဝမ်းမြောက်မိကြောင်း ဦးစွာတင်ပြလိုပါတယ်။ လေးစားရပါသော လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များ ခင်ဗျား။ ပြည်ထောင်စုငြိမ်းချမ်းရေး ဆွေးနွေးမှုပူးတွဲကော်မတီ(UPDJC)နဲ့ ပြည်ထောင်စုကြီး ထာဝရငြိမ်းချမ်းမှု ရရှိအောင်ဆောင်ရွက်ခဲ့သော ငြိမ်းချမ်းရေးဖြစ်စဉ်နှင့် အချိတ်အဆက်မိစေရန်ရည်ရွယ်ပြီးတော့ တင်ပြ အစီရင်ခံသွားမှာဖြစ်ပါတယ်။ တိုင်းရင်းသားရေးရာနှင့် ပြည်တွင်းငြိမ်းချမ်းရေးဖော်ဆောင်မှုကော်မတီ ကို ပြည်သူ့လွှတ်တော် ဥပဒေပုဒ်မ ၂၇၊ နည်းဥပဒေ ၁၀၆ တို့အရ ၂၀၁၆ ခုနှစ်၊ ဖေဖော်ဝါရီလ ၁၇ ရက်နေ့တွင်ကျင်းပပြုလုပ်သော ဒုတိယအကြိမ် ပြည်သူ့လွှတ်တော်အစည်းအဝေးဆုံးဖြတ်ချက်အရ အမိန့်ကြော်ငြာစာအမှတ်(၂၂/ ၂၀၁၆)ဖြင့် ဖွဲ့စည်းခဲ့ပါတယ်။ အဆိုပါကော်မတီတွင် ပါတီဝင်အသီးသီး မှ လွှတ်တော်ကိုယ်စားလှယ်များ၊ တပ်မတော်မှ ပြည်သူ့ လွှတ်တော်ကိုယ်စားလှယ်များ၊ တိုင်းဒေသကြီး များနှင့်ပြည်နယ်အသီးသီးမှ တိုင်းရင်းသားပေါင်းစုံပါဝင်သော လွှတ်တော်ကိုယ်စားလှယ်ပေါင်း ၁၅ ဦး ဖြင့်ဖွဲ့စည်းခဲ့ပါတယ်။ တိုင်းရင်းသားရေးရာနှင့် ပြည်တွင်းငြိမ်းချမ်းရေးဖော်ဆောင်မှုကော်မတီသည် မိမိတို့သက်တမ်းကာလအတွင်း လွှတ်တော်မှပေးအပ်သော တာဝန်နှင့်လုပ်ပိုင်ခွင့်အရ တိုင်းရင်းသား တို့၏အရေးအရာဖြစ်သော စကား၊ စာပေ၊ အနုပညာ၊ ယဉ်ကျေးမှု၊ ဓလေ့ထုံးတမ်းများကို ထိန်းသိမ်း ကာကွယ်စောင့်ရှောက်ဖော်ထုတ်မြှင့်တင်ပေးရမယ့်အပြင် မဖွံ့ဖြိုး၊ မတိုးတက်သေးသော တိုင်းရင်းသား တို့၏ဒေသများဖွံ့ဖြိုးတိုးတက်စေရန်၊ တိုင်းရင်းသားအချင်းချင်း ချစ်ကြည်ရင်းနှီးစွာဖြင့် စည်းလုံး ညီညွတ်ပြီး တစ်ဦးနှင့်တစ်ဦးရိုင်းပင်းကူညီရေးဆိုသည့် ယဉ်ကျေးမှုတစ်ရပ် ရေရှည်တည်တံ့ရေးကို အလေးထားဆောင်ရွက်ပေးရပါမည်။ ဒါ့အပြင် ပြည်တွင်းငြိမ်းချမ်းရေးလုပ်ငန်းများ ဖွံ့ဖြိုးတိုးတက်စေ ရေးအတွက် ဖိတ်ခေါ်ဆွေးနွေးခြင်း၊ တွေ့ဆုံညှိနှိုင်းခြင်း၊ ပူးပေါင်းအကောင်အထည်ဖော်ဆောင်ရွက် ခြင်းနည်းလမ်းများဖြင့် ဆောင်ရွက်နိုင်ရန် လွှတ်တော်ဥက္ကဋ္ဌမှတစ်ဆင့် လွှတ်တော်သို့တင်ပြဆောင်ရွက်ရမည့်တာဝန်များရှိကြောင်း၊ တာဝန်နှင့်လုပ်ပိုင်ခွင့်များ ပြဋ္ဌာန်းချက်အရ မိမိတို့တာဝန်ကျေပွန်စွာ ဆောင်ရွက်ကြရမှာဖြစ်ပါတယ်။ ပြည်တွင်းငြိမ်းချမ်းရေး တိုးတက်ဖွံ့ဖြိုးစေပြီး ထာဝရငြိမ်းချမ်းရေးသို့ရောက်ရှိစေရန်နှင့် ပြည်ထောင်စုလွှတ်တော်မှပြဋ္ဌာန်းပြီးသော တိုင်းရင်းသားလူမျိုးများ၏အခွင့်အရေး ကာကွယ်စောင့် ရှောက်သည့်ဥပဒေကို ပိုမိုသက်ဝင်လှုပ်ရှားလာအောင် တိုင်းရင်းသားတို့နေထိုင်ရာဒေသ အသီးသီး သို့သွားရောက်ပြီး တိုင်းရင်းသားတို့၏ဘဝ၊ ဆန္ဒတွေကို ကွင်းဆင်းလေ့လာမှတ်သားပြီး အဓိက ကျသောအချက်အလက်များ စုစည်းပြီးတော့ ပြည်သူ့အသံ လွှတ်တော်အသံ၊ ပြည်သူ့ဆန္ဒ လွှတ်တော် ဆန္ဒ၊ ပြည်သူ့တို့၏မျှော်လင့်ချက် လွှတ်တော်ကဖော်ဆောင်ရွက် ဆိုသည့်ဆောင်ပုဒ်နှင့်အညီ လွှတ်တော်သို့အရောက်ပို့ဆောင်ပေးရန် တာဝန်ရှိပါတယ်။ ထို့ပြင် တိုင်းရင်းသားရေးရာနှင့် ပြည်တွင်း ငြိမ်းချမ်းရေးဖော်ဆောင်မှုကော်မတီတို့နှင့် ဆက်နွယ်သော ပြည်ထောင်စုဝန်ကြီးဌာနများအားလုံးနှင့် ညှိနှိုင်းပေါင်းစပ်ကာ တိုင်းရင်းသားတို့၏လူနေမှုဘဝမြှင့်တင်ပေးရပါမယ်။ ပြည်တွင်းငြိမ်းချမ်းရေး ရရှိအောင် တစ်ဖက်တစ်လမ်းမှလည်း ပါဝင်ကြိုးစားကြရဦးမှာဖြစ်ပါတယ်။ သို့ဖြစ်ပါ၍ ပြည်တွင်းငြိမ်းချမ်းရေးဖြစ်စဉ်ကို အကျဉ်းမျှတင်ပြလိုပါတယ်။ မြန်မာနိုင်ငံတွင် နှစ်ပေါင်း ၆၀ ကျော်ဖြစ်ပွားနေသော ပြည်တွင်းစစ်ကို အဆုံးသတ်နိုင်ရေးနှင့် ရေရှည်တည်တံ့ ခိုင်မြဲသော ငြိမ်းချမ်းရေးတည်ဆောက်နိုင်ရေးအတွက် နိုင်ငံတော်သမ္မတဦးသိန်းစိန်ဦးဆောင်သည့် အစိုးရအဖွဲ့ သည် ၂၀၁၁ ခုနှစ်၊ သြဂုတ်လ ၁၈ ရက်နေ့တွင် ကြေညာချက်အမှတ်(၁/၂၀၁၁)ကို ထုတ် ပြန်၍ တိုင်းရင်းသားလက်နက်ကိုင်အဖွဲ့အစည်းများအားလုံးထံ ငြိမ်းချမ်းရေးဖိတ်ခေါ်ကမ်းလှမ်းခဲ့ပါ တယ်။ ၂၀၁၁ ခုနှစ် နိုဝင်ဘာလတွင် ပြည်ထောင်စုဝန်ကြီး ဦးအောင်မင်းဦးဆောင်သောအဖွဲ့သည် ရှမ်းပြည်နယ်ပြန်လည်ထူထောင်ရေးကောင်စီ(RCSS)၊ ကရင်အမျိုးသားအစည်းအရုံး(KNU)၊ ကချင် ပြည်နယ်လွတ်မြောက်ရေးအဖွဲ့ (KIO)၊ ပအိုဝ်းအမျိုးသားလွတ်မြောက်ရေးအဖွဲ့ချုပ်(TNLO)၊ ကရင်နီ အမျိုးသားတိုးတက်ရေးပါတီ(KNPP) စသည့်တိုင်းရင်းသားလက်နက်ကိုင်အဖွဲ့အစည်းများနှင့် ထိုင်း နိုင်ငံ၊ ချင်းမိုင်မြို့တွင် အလွတ်သဘောတွေ့ဆုံဆွေးနွေးခဲ့ပြီး ယင်းဆွေးနွေးပွဲများ၏ နောက်ဆက်တွဲ ရလဒ်များအဖြစ် ၂၀၁၁ ခုနှစ် ဒီဇင်ဘာလတွင် (ရှမ်းပြည်နယ်ပြန်လည်ထူထောင်ရေးကော်မတီ)RCSS နှင့်လည်းကောင်း၊ ၂၀၁၂ ခုနှစ် ဇန်နဝါရီလတွင် မြန်မာနိုင်ငံ လက်နက်ကိုင်ပဋိပက္ခစတင်ချိန်မှစ၍ တစ်ကြိမ်တစ်ခါမျှ အပစ်အခတ်ရပ်စဲရေးမလုပ်ဆောင်ခဲ့ဘူးသော (ကရင်အမျိုးသားအစည်းအရုံး) KNU နှင့်လည်းကောင်း အပစ်အခတ်ရပ်စဲရေးစာချုပ်ကို ချုပ်ဆိုနိုင်ခဲ့ပါတယ်။ ထို့အပြင် ငြိမ်းချမ်း ရေးလုပ်ငန်းစဉ်များကို ပိုမိုအားကောင်းလာစေရန်၊ စနစ်တကျဖြစ်လာစေရန်အတွက် နိုင်ငံတော် အစိုးရသည် ၂၀၁၂ ခုနှစ်၊ မေလ ၃ ရက်နေ့တွင် နိုင်ငံတော်သမ္မတဦးသိန်းစိန် ဦးဆောင်သော အဖွဲ့ဝင် ၁၁ ဦးပါ ပြည်ထောင်စုငြိမ်းချမ်းရေးဖော်ဆောင်ရေးဗဟိုကော်မတီ(UPCC)နှင့် ငြိမ်းချမ်းရေးလုပ်ငန်း စဉ်များ အကောင်အထည်ဖော်ဆောင်ရွက်ရန်အတွက် ဒုတိယသမ္မတ ဒေါက်တာစိုင်းမောက်ခမ်း ဦးဆောင်သော အဖွဲ့ဝင် ၅၂ ဦးပါ ပြည်ထောင်စုငြိမ်းချမ်းရေးဖော်ဆောင်ရေးလုပ်ငန်း ကော်မတီ (UPWC) တို့ကို ပြည်ထောင်စုအစိုးရအဖွဲ့၏ အမိန့်အမှတ်(၁၁/၂၀၁၂) နှင့် (၁၂/၂၀၁၂)တို့ဖြင့် ဖွဲ့စည်းခဲ့ပါတယ်။ တစ်ဆက်တည်းမှာပဲ ငြိမ်းချမ်းရေးလုပ်ငန်းများကို နည်းဥပဒေ၊ နည်းပညာ အထောက်အကူများဖြင့် အရှိန်အဟုန်တိုးမြှင့်လုပ်ဆောင်နိုင်ရေးအတွက် မြန်မာနိုင်ငံငြိမ်းချမ်းရေး ပြန်လည်ထူထောင်ရေးလုပ်ငန်းဗဟိုကော်မတီဌာန Myanmar Peace Centre(MPC) နိုင်ငံတော် သမ္မတ၏ ခွင့်ပြုချက်အမိန့်အမှတ်(၃၈/၂၀၀၂)ဖြင့် ၂၀၁၂ ခုနှစ်၊ အောက်တိုဘာလ ၂၆ ရက်နေ့တွင် ဖွဲ့စည်းတည်ထောင်ခဲ့ပါတယ်။ အခြားတစ်ဖက်တွင်လည်း တိုင်းရင်းသားလက်နက်ကိုင်အဖွဲ့အစည်း များက ၎င်းတို့နှင့်အစိုးရတို့အကြား တစ်နိုင်ငံလုံးပစ်ခတ်တိုက်ခိုက်မှုရပ်စဲရေး သဘောတူစာချုပ် ချုပ်ဆိုနိုင်ရေးအတွက် စေ့စပ်ညှိနှိုင်းဆွေးနွေးရန် တိုင်းရင်းသားလက်နက်ကိုင်အဖွဲ့အစည်း ၁၆ ဖွဲ့ကို ကိုယ်စားပြု သည့် တစ်နိုင်ငံလုံးအပစ်အခတ်ရပ်စဲရေးဆိုင်ရာ ညှိနှိုင်းရေးအဖွဲ့ MCCT အား ၂၀၁၃ ခုနှစ်၊ အောက်တိုဘာ လ ၃၀ ရက်နေ့တွင် စတင်ကျင်းပပြုလုပ်သော လိုင်ဇာအစည်းအဝေး ဆုံးဖြတ်ချက်အရ ၂၀၁၃ ခုနှစ်၊ နိုဝင်ဘာ ၂ ရက်နေ့တွင် ဖွဲ့စည်းခဲ့ပါတယ်။ အထက်ဖော်ပြပါ McCT ဖွဲ့စည်းမှုနောက်ပိုင်း ၁၇ လ ကြာအတွင်း UPWC နှင့် MCCT သည် တရားဝင်တွေ့ဆုံဆွေးနွေးမှု ခုနစ်ကြိမ်၊ အလွတ်တွေ့ဆုံဆွေးနွေးမှု ၂၂ ကြိမ် ပြုလုပ်ကြပြီးနောက် ၂၀၁၅ ခုနှစ်၊ မတ်လ ၃၀ ရက်နေ့တွင် တစ်နိုင်ငံလုံး ပစ်ခတ်တိုက်ခိုက်မှုရပ်စဲရေးသဘောတူစာချုပ် MCA ဘုံသဘောတူညီချက်ကိုအတည်ပြုကြောင်း နိုင်ငံတော်သမ္မတရှေ့မှောက်တွင် လက်မှတ်ရေးထိုး နိုင်ခဲ့ပါတယ်။ ထို့နောက် ၂၀၁၅ ခုနှစ်၊ အောက်တိုဘာ ၁၅ ရက်နေ့တွင် နေပြည်တော်ရှိ မြန်မာ အပြည်ပြည်ဆိုင်ရာကွန်ဗင်းရှင်းဗဟိုဌာန MICC-2 ခန်းမ၌ နိုင်ငံတော်သမ္မတဦးဆောင်သော နိုင်ငံတော်ခေါင်းဆောင်များနှင့် တိုင်းရင်းသားလက်နက်ကိုင်အဖွဲ့အစည်း ရှစ်ဖွဲ့မှ ခေါင်းဆောင် များသည် NCA စာချုပ်အား နိုင်ငံတကာအသိသက်သေများနှင့် ပြည်တွင်းအသိသက်သေများ ရှေ့မှောက်တွင် လက်မှတ်ရေးထိုးခဲ့ပါတယ်။ အဆိုပါ NCA စာချုပ်လက်မှတ်ရေးထိုးပွဲသို့ အစိုးရ အဖွဲ့ဝင်များ၊ တပ်မတော်အရာရှိကြီးများ၊ လွှတ်တော်ကိုယ်စားလှယ်များ၊ သံတမန်များ၊ နိုင်ငံတော် သမ္မတအကြံပေးများ၊ တိုင်းရင်းသားလက်နက်ကိုင်အဖွဲ့အစည်းများမှ ကိုယ်စားလှယ်များ၊ တိုင်းရင်းသား ရေးရာဝန်ကြီးများ၊ တရားဝင်နိုင်ငံရေးပါတီမှ ကိုယ်စားလှယ်များ၊ အရပ်ဘက်လူ့အဖွဲ့ အစည်းများမှ ကိုယ်စားလှယ်များ၊ လူရည်ချွန်နှင့်ကင်းထောက်လူငယ်များ၊ ပြည်တွင်းနှင့်နိုင်ငံတကာ အဖွဲ့အစည်းမှ ကိုယ်စားလှယ်များ၊ အစိုးရမဟုတ်သောအဖွဲ့အစည်း NGO များမှ ကိုယ်စားလှယ် များနှင့် သတင်းမီဒီယာများ တက်ရောက်ခဲ့ပါတယ်။ NCA စာချုပ်အား လက်မှတ်ရေးထိုးခဲ့ကြ ပြီးနောက် စာချုပ်ပါသတ်မှတ်ချက်များအရ တစ်နိုင်ငံလုံး ပစ်ခတ်တိုက်ခိုက်မှု ရပ်စဲရေးသဘောတူစာချုပ် အကောင်အထည်ဖော်မှုဆိုင်ရာ ညှိနှိုင်းအစည်းအဝေး KICM ကို ကျင်းပခဲ့ပြီး ထိုအစည်း အဝေးမှ ပစ်ခတ်တိုက်ခိုက်မှုရပ်စဲရေးဆိုင်ရာ ပူးတွဲစောင့်ကြည့်ရေးကော်မတီ KMC နှင့် ပြည်ထောင်စု ငြိမ်းချမ်းရေးဆွေးနွေးမှု ပူးတွဲကော်မတီ UPDJC တို့ကို ဖွဲ့စည်းခဲ့ပါတယ်။ အမျိုးသားအဆင့်ဆင့် ပြည်ထောင်စုအဆင့်များ အပါအဝင် နိုင်ငံရေးဆွေးနွေးမှုများ အောင်မြင်စွာကျင်းပသွားနိုင်ရေး အတွက် ရည်ရွယ်၍ ဖွဲ့စည်းထားသော UPDJC တွင် အစိုးရ၊ လွှတ်တော်များ၊ တပ်မတော်တို့မှ ကိုယ်စားလှယ်များ၊ NCA လက်မှတ်ရေးထိုးခဲ့သော တိုင်းရင်းသားလက်နက်ကိုင်အဖွဲ့အစည်းများမှ ကိုယ်စားလှယ်များ၊ တရားဝင်နိုင်ငံရေးပါတီမှ ကိုယ်စားလှယ်များ စုစုပေါင်း ၄၈ ဦးဖြင့် ဖွဲ့စည်း ခဲ့ပါတယ်။ ၂၀၁၅ ခုနှစ်၊ ဒီဇင်ဘာလ ၁၄ ရက် ၁၅ ရက်နေ့များတွင် ကျင်းပသော တတိယအကြိမ် UPDJC အစည်းအဝေးတွင် နိုင်ငံရေးဆွေးနွေးမှုဆိုင်ရာမူဘောင်များ၊ ပထမအကြိမ် ပြည်ထောင်စု ငြိမ်းချမ်းရေး ညီလာခံတွင် ပါဝင်ရမည့်အစုအဖွဲ့များတို့၏ ကိုယ်စားလှယ်အချိုးအစားများ သတ်မှတ် ခဲ့ရာတွင် အစိုးရက ၇၅ ဦး၊ လွှတ်တော်များက ၇၅ ဦး၊ တပ်မတော်က ၁၅၀ ဦး၊ တိုင်းရင်းသား လက်နက်ကိုင် ၁၅၀ ဦး၊ နိုင်ငံရေးပါတီ ၁၅၀ ဦး၊ တိုင်းရင်းသားကိုယ်စားလှယ်များ ၅၀ ဦး၊ ပါဝင်သင့် ပါဝင်ထိုက်သူများ ၅၀ ဦး စုစုပေါင်း ၇၀၀ ဦးသတ်မှတ်ပေးပြီး ၂၀၁၆ ခုနှစ်၊ ဇန်နဝါရီလ ၁၂ ရက်နေ့မှ ၁၆ ရက်နေ့အထိ ပထမအကြိမ် ပြည်ထောင်စုငြိမ်းချမ်းရေးညီလာခံကို နေပြည်တော်ရှိ အပြည်ပြည် ဆိုင်ရာကွန်ဗင်းရှင်းဗဟိုဌာန(၂)တွင် အောင်မြင်စွာ ကျင်းပနိုင်ခဲ့ပါတယ်။ ထိုပထမအကြိမ် ပြည်ထောင်စုငြိမ်းချမ်းရေးညီလာခံတွင် အခန်းကဏ္ဍငါးခုဖြင့် ဆွေးနွေးသွားခဲ့ပါတယ်(က) နိုင်ငံရေးကဏ္ဍမှာ ဒီမိုကရေစီနှင့် ဖက်ဒရယ်စနစ်ကိုအခြေခံသည့် ဖွဲ့စည်းပုံအခြေခံ ဥပဒေကိစ္စရပ်များ၊ တိုင်းရင်းသားလူမျိုးများအလိုက် ခံစားသင့်၊ ခံစားထိုက်သော လူမျိုးရေးဆိုင်ရာ စုပေါင်းအခွင့်အရေးကိစ္စရပ်များ၊ နိုင်ငံတော်အချုပ်အခြာအာဏာ၏ ခက်မသုံးဖြာကို အပြန်အလှန်ထိန်းကျောင်းခြင်းနှင့် ပြုပြင်ပြောင်းလဲခြင်းဆိုင်ရာကိစ္စ ရပ်များ၊ ပြည်ထောင်စုအထွေထွေအုပ်ချုပ်ရေး၊ ပြုပြင်ပြောင်းလဲရေး၊ ရွေးကောက်ပွဲ ဝင်ခွင့်ဆိုင်ရာကိစ္စရပ်များ၊ တရားဥပဒေစိုးမိုးရေးဆိုင်ရာကိစ္စရပ်များ၊ (ခ) လူမှုရေးကဏ္ဍမှာ တိုင်းရင်းသားလူမျိုးများ၏ သမိုင်းဖော်ထုတ်သင်ကြားရေး၊ စာပေ၊ ယဉ်ကျေးမှု၊ ဘာသာစကား၊ ဓလေ့ထုံးတမ်းကိစ္စရပ်များ၊ ပညာရေးနှင့် ကျန်းမာရေး ဆိုင်ရာကိစ္စရပ်များ၊ ကိုးကွယ်ယုံကြည်မှုနှင့် ဘာသာရပ်ဆိုင်ရာကိစ္စရပ်များ၊ ပြန်လည် ထူထောင်ရေးနှင့်နေရာချထားရေး လူမှုဖွံ့ဖြိုးရေးဆိုင်ရာကိစ္စရပ်များ၊ မူးယစ်ဆေးဝါး တားဆီးကာကွယ်ရေး ပညာပေးရေးဆိုင်ရာကိစ္စရပ်များ၊ (ဂ) စီးပွားရေးအခန်းကဏ္ဍမှာ အမျိုးသားစီးပွားရေးရင်းနှီးမြှုပ်နှံမှု အခွန်ကောက်ယူခြင်း နှင့်ပြန်လည်ခွဲဝေမှု၊ ဒေသန္တရဆိုင်ရာဖွံ့ဖြိုးရေး၊ ဘဏ္ဍာရေးနှင့် ငွေကြေးမူဝါဒကိစ္စရပ် များ၊ (ဃ) လုံခြုံရေးကဏ္ဍမှာ နိုင်ငံတော်ကာကွယ်ရေးဆိုင်ရာနှင့် လုံခြုံရေးဆိုင်ရာပေါင်းစည်း ရေးကိစ္စရပ်များ၊ (င) မြေယာနှင့် သဘာဝပတ်ဝန်းကျင်ဆိုင်ရာကဏ္ဍမှ မူဝါဒကိစ္စရပ်များ၊ မြေယာနှင့် သဘာဝသယံဇာတစီမံခန့်ခွဲရေးနှင့် ခွဲဝေခြင်းဆိုင်ရာကိစ္စရပ်များ၊ သဘာဝပတ်ဝန်း ကျင်နှင့် သဘာဝဘေးအန္တရာယ်ကာကွယ်ရေးဆိုင်ရာ ကိစ္စရပ်များကို အစပျိုးပြီး ဆွေးနွေးနိုင်ခဲ့ပါတယ်။ သို့ဖြစ်တဲ့အတွက် ပဉ္စမအကြိမ် ပြည်ထောင်စုငြိမ်းချမ်းရေးဆွေးနွေးပွဲပူးတွဲကော်မတီ(UPDJC) အစည်းအဝေးမှ ပထမအကြိမ် ပြည်ထောင်စုငြိမ်းချမ်းရေးညီလာခံကျင်းပရာတွင် ပျော့ကွက် ဟာကွက်များ ရှာဖွေမှတ်တမ်းတင်ခြင်း၊ လာမယ့် ဒုတိယအကြိမ်ညီလာခံတွင် ပိုမိုအဆင်ပြေ ချောမွေ့စွာကျင်းပနိုင်ရန် ရည်ရွယ်ပြီး ကြိုတင်ပြင်ဆင်ရန်လိုအပ်ချက်များအတွက် အစည်းအဝေး ပြုလုပ်ခဲ့ပါတယ်။ ထိုအစည်းအဝေးအား ရန်ကုန်မြို့ရှိ မြန်မာငြိမ်းချမ်းရေးပြန်လည်ထူထောင်ရေး လုပ်ငန်းဗဟိုကော်မတီဌာန(MPC)နဲ့ ၂၀ ရက်နေ့တွင် ကျင်းပပြုလုပ်သော ပြည်ထောင်စု ငြိမ်းချမ်း ရေးဆွေးနွေးပွဲပူးတွဲကော်မတီ(UPDJC) အစည်းအဝေးသို့ တက်ရောက်ရန် ပြည်သူ့လွှတ်တော် တိုင်းရင်းသားရေးရာနှင့် ပြည်တွင်းငြိမ်းချမ်းရေးဖော်ဆောင်မှုကော်မတီ ဥက္ကဋ္ဌ ကျွန်တော် ဦးခွန်မောင်သောင်း၊ ပင်လောင်းမဲဆန္ဒနယ်နှင့် အမျိုးသားလွှတ်တော်မှ တိုင်းရင်းသားရေးရာဥက္ကဋ္ဌ ၉ ဒေါ်စီလာနန်တောင်အား တာဝန်ပေးစေလွှတ်ခဲ့ပါတယ်။ အဆိုပါအစည်းအဝေးတွင် အစိုးရ၊ လွှတ်တော်၊ တပ်မတော်ကိုယ်စားလှယ်များ လက်မှတ်ရေးထိုးပြီးသော တိုင်းရင်းသားလက်နက်ကိုင် အဖွဲ့အစည်းများမှ ကိုယ်စားလှယ်များ၊ နိုင်ငံရေးပါတီများ၊ (UPDJC)အဖွဲ့ဝင်များတက်ရောက်ပြီး အစည်းအဝေးအစီအစဉ် ၁၁ ခုဖြင့် ကျင်းပပြုလုပ်ခဲ့ပါတယ်။ ပြည်ထောင်စုငြိမ်းချမ်းရေးဆွေးနွေးမှု ပူးတွဲကော်မတီ ဒုတိယဥက္ကဋ္ဌ ဦးအောင်မင်းမှ အဖွင့်မှာစကားပြောကြားရာတွင် လွှတ်တော်က စေလွှတ်သော ကိုယ်စားလှယ်နှစ်ဦးအား ကြိုဆိုပါကြောင်းနှင့် ဂုဏ်ယူပါကြောင်း ပြီးခဲ့တဲ့ ပထမ အကြိမ် ပြည်ထောင်စုငြိမ်းချမ်းရေးညီလာခံမှာ ဆွေးနွေးမှတ်တမ်းများ အချိန်မီပြီးစီးပြီး ပြည်သူများ သိရှိရန်နှင့် ထုတ်ပြန်ပေးနိုင်ရန်အတွက် ညီလာခံ၏အားသာချက်၊ အားနည်းချက်များကို ရှာဖွေ မှတ်တမ်းတင်ပြုစုပြီး လာမယ့်ညီလာခံတွင် ပျော့ကွက်ဟာကွက်များ အနည်းဆုံးဖြစ်အောင် ဆောင်ရွက်ကြရန်၊ လက်မှတ်မရေးထိုးသေးသော တိုင်းရင်းသားလက်နက်ကိုင်အဖွဲ့များကိုလည်း လက်မှတ်ရေးထိုးနိုင်ရန် ဆက်လက်တွေ့ဆုံ ကြိုးစားရမည်ဖြစ်ကြောင်း ကျရာအခန်းကဏ္ဍမှ လုပ်ဆောင်ကြရမည်ဖြစ်ကြောင်း ပြောကြားသွားပါတယ်။ ဆက်လက်ပြီး (UPDJC)၏ ဒုတိယဥက္ကဋ္ဌ များဖြစ်ကြသော ကရင်အမျိုးသားအစည်းအရုံး KNU အထွေထွေအတွင်းရေးမှူး ဖဒိုစောဘွဲ့ထူးဝင်းနှင့် ဒီမိုကရက်တစ်ပါတီ(မြန်မာ) ဥက္ကဋ္ဌ ဦးသူရိန်မှ နှုတ်ခွန်းဆက်စကားပြောကြားသွားပါတယ်။ လွှတ်တော်မှ စေလွှတ်သော ကိုယ်စားလှယ်နှစ်ဦးမှ မိတ်ဆက်စကား ပြောကြားခွင့်ရရှိတဲ့အတွက် မိမိမှမိတ်ဆက်စကားပြောကြားရာတွင် (က) ဒို့အရေး သုံးပါးကို အစဉ်အမြဲလက်ကိုင်ပြုပြီး ပြည်တွင်းငြိမ်းချမ်းရေးရရှိရန် လွှတ်တော်အခန်းကဏ္ဍမှ တာဝန် ကျေအောင် ဆောင်ရွက်သွားမည်ဖြစ်ကြောင်း၊ (ခ) ပင်လုံစာချုပ်နှင့်ဆက်နွယ်လာသည့် ပြည်တွင်း ငြိမ်းချမ်းရေးဖြစ်၍ ယခုအချိန်တွင် တိုင်းရင်းသားတိုင်းလက်မလွှတ်သင့်သော အခွင့်အခြေအနေ ကောင်းများ၊ အချိန်အခါကောင်းများဖြစ်၍ ထိုအခွင့်အရေးကောင်းများကို လက်မလွှတ်သင့်ကြောင်း၊ အားလုံးပါဝင်လာရေးအတွက် ကျရာအခန်းကဏ္ဍမှပါဝင်၍ ကြိုးစားသွားမည်ဖြစ်ကြောင်း၊ (ဂ) လွှတ်တော်သို့ သယ်ဆောင်သွားနိုင်မယ့် အချက်အလက်များ၊ အကြောင်းအရာများကို အမြဲလေ့လာ စူးစမ်းပြီး ဆောင်ရွက်သွားမည်ဖြစ်ကြောင်း ပြောကြားသွားပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ပြည်ထောင်စုငြိမ်းချမ်းရေး ဆွေးနွေးမှု ပူးတွဲကော်မတီ (UPDJC)၏ ဖွဲ့စည်းမှုတွင် တင်ပြအကြံပြု လိုသည်မှာ (က) အစိုးရ၊ လွှတ်တော်၊ တပ်မတော်သား ၁၆ ဦး၊ တိုင်းရင်းသားလက်နက်ကိုင် အဖွဲ့အစည်း၁၆ ဦး၊ နိုင်ငံရေးပါတီများ ၁၆ ဦး စုစုပေါင်း ၄၈ ဦးဖြင့်ဖွဲ့စည်း ထားပါတယ်။ အစိုးရအဖွဲ့မှ အဖွဲ့ဝင်အင်အား လုံလောက်စွာ ရယူထားပြီး တပ်မတော်မှလည်း ငါးဦး အပြည့် အဝရယူထားပြီးဖြစ်ပါတယ်။ သို့သော် လွှတ်တော်မှ နှစ်ဦးသာ ရရှိသောကြောင့် ပိုမို အားကောင်းသော၊ သွက်လက် ဝေဆာသော လုပ်အားများ ပိုမိုရရှိစေရန် နှံ့စပ်ကျယ်ပြန့် စွာဆောင်ရွက်နိုင်ရန် ရည်ရွယ်ပြီး အစိုးရသစ်လက်ထက်တွင် ပြည်သူ့လွှတ်တော်မှ ကိုယ်စားလှယ်သုံးဦးနှင့် အမျိုးသား လွှတ်တော်မှ ကိုယ်စားလှယ်နှစ်ဦးကို ပြည်ထောင်စု ငြိမ်းချမ်းရေးဆွေးနွေးမှုပူးပေါင်းကော်မတီတွင် ပါဝင်သင့်ကြောင်း အကြံပြု တင်ပြအပ် ပါသည်။ ကျေးဇူးတင်ပါတယ်။ </speech>
<title>တပ်မတော်သားလွှတ်တော်ကိုယ်စားလှယ်များက ပုလဲမဲဆန္ဒနယ်မှ ဒေါ်ခင်စန်းလှိုင်တင်သွင်းသော အရေးကြီးအဆိုကို စေတုတ္တရာမဲဆန္ဒနယ်မှ ဦးကျော်အောင်လွင်၏ ဆွေးနွေးချက်အပေါ် ကန့်ကွက်စာတင်ပြလာခြင်းနှင့်စပ်လျဉ်း၍ ပြည်သူ့လွှတ်တော်ဥက္ကဋ္ဌက လွှတ်တော်သို့တင်ပြခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ အစီအစဉ်များကို ဆက်လက် ဆောင်ရွက်ပါမယ်။ ပုလဲမဲဆန္ဒနယ်မှ ဒေါ်ခင်စန်းလှိုင် တင်သွင်းခဲ့တဲ့ နိုင်ငံတော်အစိုးရက ရွေးကောက်ပွဲပြီး နောက်ပိုင်း ဆောင်ရွက်နေသော နိုင်ငံပိုင်မြေ၊ နိုင်ငံပိုင်စက်ရုံများ၊ နိုင်ငံပိုင်စီးပွားရေး လုပ်ငန်းများ အလျင်စလိုငှားရမ်း ရောင်းချလွှဲပြောင်းမှု၊ ပုဂ္ဂလိကပိုင်ပြုလုပ်မှု၊ စီမံကိန်းများကို နေရာတကျမစီမံဘဲ အဆောတလျင်ခွင့်ပြုနေမှု၊ ကျူးကျော်များကို အဓမ္မဖယ်ရှားမှု၊ နိုင်ငံပိုင်သယံဇာတများကို လိုအပ် သောဆောင်ရွက်မှုများ၊ သဘောတူညှိနှိုင်းမှုများမပြုလုပ်ဘဲ အစိုးရတာဝန်လွှဲပြောင်းမီ အလျင်အမြန် စီမံခန့်ခွဲနေမှု စသည်တို့ကို နိုင်ငံတော်နှင့် နိုင်ငံသားတို့အကျိုးအတွက် အသေးစိတ်စိစစ်ဟန့်တား၍ ထိန်းကျောင်းတည့်မတ်ပေးပါရန် ပြည်ထောင်စုအစိုးရအား တိုက်တွန်းကြောင်း အရေးကြီးအဆိုနှင့် စပ်လျဉ်း၍ တပ်မတော်သား လွှတ်တော်ကိုယ်စားလှယ်များက စေတုတ္တရာမဲဆန္ဒနယ်မှ ဦးကျော်အောင်လွင်၏ ဆွေးနွေးချက်များမှ လက်ပံတောင်းတောင်ကြေးနီစီမံကိန်း ကပစ(၂၀)၏ တပ်မြေကိစ္စနှင့် ပတ်သက်သော အချက်အလက်များအား ကန့်ကွက်ပါကြောင်းနှင့် ပြည်သူ့လွှတ်တော် မှတ်တမ်းများမှ ပယ်ဖျက်ပေးနိုင်ပါရန် တင်ပြလာပါတယ်။ ၂၀၁၃ ခုနှစ်၊ ပြည်သူ့လွှတ်တော်ဆိုင်ရာ နည်းဥပဒေ ၁၅၈ နည်းဥပဒေခွဲ(ဂ)၌ အဆိုတစ်ရပ်ကိုဆွေးနွေးရာတွင် ပြောဆိုချက်များသည် လွှတ်တော်တွင် ဆွေးနွေးဆဲအဆိုနှင့်သာ အတိအကျသက်ဆိုင်စေရမည်ဟူသော စည်းကမ်းချက်နှင့် စေတုတ္တရာ မဲဆန္ဒနယ်မှ ဦးအောင်ကျော်လွင်၏ ဆွေးနွေးချက်သည် ကိုက်ညီမှုမရှိသည့်အတွက် တပ်မတော်သား လွှတ်တော်ကိုယ်စားလှယ်များ တင်ပြလာသည့် လက်ပံတောင်းတောင်ကြေးနီစီမံကိန်း ကပစ ၂၀ ၏တပ်မြေကိစ္စနှင့် ပတ်သက်သော အချက်အလက်များအား ပြည်သူ့လွှတ်တော်မှတ်တမ်းမှ ထုတ်နုတ်ပယ်ဖျက်ရန် ရုံးအဖွဲ့ သို့ညွှန်ကြားပြီးဖြစ်ကြောင်း အသိပေးတင်ပြပါတယ်။
</speech>
</section>
</discussion><postface>
<title>ပြည်သူ့လွှတ်တော်ဥက္ကဋ္ဌက ဒုတိယအကြိမ် ပြည်သူ့လွှတ်တော် ပထမပုံမှန် အစည်းအဝေး (၁၅)ရက်မြောက်နေ့ရပ်နားကြောင်းနှင့် အစည်းအဝေး (၁၆)ရက်မြောက်နေ့ ဆက်လက်ကျင်းပမည့်နေ့ရက်နှင့်အချိန်ကို ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ယခု ဒုတိယအကြိမ် ပြည်သူ့လွှတ်တော် ပထမပုံမှန် အစည်းအဝေး(၁၅)ရက်မြောက်နေ့ကို ရပ်နားပါမယ်။ ဒုတိယအကြိမ် ပြည်သူ့လွှတ်တော် ပထမပုံမှန် အစည်းအဝေး(၁၆)ရက်မြောက်နေ့ကို ၂၀၁၆ ခုနှစ်၊ မတ်လ ၉ ရက် (ဗုဒ္ဓဟူးနေ့)နံနက် ၁၀း၀၀ အချိန်မှာဆက်လက်ကျင်းပမှာဖြစ်ကြောင်း ကြေညာပါတယ်။ (ဩဘာသံများ) 
</speech>
</postface>
</transcript>
</doc>