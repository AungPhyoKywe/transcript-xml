<doc>
<docinfo>
<docno>02-01-42.xml</docno>
<pdf>02-01-42.pdf</pdf>
<term value='02'>ဒုတိယအကြိမ်</term>
<session value='01'/>
<sittingday value='42'> </sittingday>
<legislature value='lower'>ပြည်သူ့လွှတ်တော်</legislature>
<title>
ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၄၂)ရက်မြောက်နေ့မှတ်တမ်း
</title>
<date value='09-06-2016'>၁၃၇၈ ခုနှစ်၊ နယုန်လဆန်း ၄ ရက် (၂၀၁၆ ခုနှစ်၊ ဇွန်လ ၉ ရက်) (ကြာသပတေးနေ့)</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၄၂)ရက်မြောက်နေ့ကို နံနက် ၁၀း၀၀ နာရီအချိန်၌ စတင်ကျင်းပပါသည်။ ပြည်သူ့လွှတ်တော်အစည်းအဝေးကို ကြီးကြပ်ကွပ်ကဲသူအဖြစ် ပြည်သူ့လွှတ်တော်ဥက္ကဋ္ဌ ဦးဝင်းမြင့် က ဆောင်ရွက်ပြီး၊ အခမ်းအနားမှူးအဖြစ် ဦးတင်ဝင်းအောင်၊ ညွှန်ကြားရေးမှူးချုပ်၊ ပြည်သူ့လွှတ်တော်ရုံးက ဆောင်ရွက်ပါသည်။</p> 
<title>
ပြည်သူ့လွှတ်တော်အစည်းအဝေး အထမြောက်ကြောင်းနှင့်စတင်ကျင်းပကြောင်း ကြေညာခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ ကျင်းပတဲ့ ဒုတိယအကြိမ် ပြည်သူ့လွှတ်တော် ပထယုံမှန်အစည်းအဝေး (၄၂)ရက်မြောက်နေ့မှာ ပြည်သူ့လွှတ်တော် လွှတ်တော် အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ပြည်သူ့လွှတ်တော် ကိုယ်စားလှယ် ၄၂၆ ဦးရှိတဲ့အနက် ၄၀၈ ဦး တက်ရောက်ပါတယ်။ အစည်းအဝေးသို့ တက်ရောက်ခွင့် ရှိသူဦးရေ စုစုပေါင်းရဲ့ ၉၅.၇၇ ရာခိုင်နှုန်းရှိတဲ့အတွက် အစည်းအဝေးအထမြောက်ကြောင်းနှင့် စတင်ကျင်းပကြောင်း ကြေညာပါတယ်။ (ဩဘာသံများ)
</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ အစီအစဉ်များကို ကြိုတင်ဖြန့်ဝေထားတဲ့ အတိုင်း ဆက်လက်ဆောင်ရွက်သွားပါမယ်။
</speech>
<leave>
<speech type='speaker'>
ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များအတွက် ခွင့်ပန်ကြားရန်ဖြစ်ပါတယ်။
</speech>
<speech><mp id='1476'>ဒေါက်တာလှမိုး (အဖွဲ့ဝင်၊ လွှတ်တော်အခွင့်အရေးကော်မတီ)</mp> လေးစားအပ် ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ယနေ့ ၂၀၁၆ ခုနှစ်၊ ဇွန်လ ၉ ရက်နေ့ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၄၂)ရက်မြောက်နေ့သို့ မတက်ရောက်နိုင်ပါသဖြင့် ခွင့်ပန်ကြားသူ လွှတ်တော်ကိုယ်စားလှယ်များ၏ကိုယ်စား ပြည်သူ့လွှတ်တော် လွှတ်တော်အခွင့်အရေး ကော်မတီ အတွင်းရေးမှူး ကျွန်တော် ဒေါက်တာလှမိုး၊ အောင်မြေသာစံမဲဆန္ဒနယ်က ခွင့်ပန်ကြားသွား မှာဖြစ်ပါတယ်။ ပြည်သူ့လွှတ်တော်မှာ ယနေ့ တက်ရောက်ခွင့်ရှိသော ကိုယ်စားလှယ် ၄၂၆ ဦး ရှိပြီး တက်ရောက်သူကိုယ်စားလှယ် ၄၀၈ ဦးရှိကာ ယနေ့ ခွင့်ပန်ကြားသူ ၄ ဦးရှိပါတယ်။ ၎င်းတို့ကတော့ (၁) ပင်လောင်းမဲဆန္ဒနယ်မှ ဦးခွန်မောင်သောင်း ခွင့် ၂ ရက်၊ (၂) မင်းပြားမဲဆန္ဒနယ်မှ ဦးစစ်နိုင် ခွင့် ၁ ရက်၊ (၃) တပ်မတော်သားကိုယ်စားလှယ် ဗိုလ်မှူးချုပ်တင်ဆန်းနိုင် ခွင့် ၂ ရက်နှင့် (၄) တပ်မတော်သားကိုယ်စားလှယ် ဗိုလ်မှူးကြီးအောင်သီဟ ခွင့် ၂ ရက်တို့ဖြစ်ပါတယ်။ ယခင် ခွင့်ပန်ကြားသူ ၁၄ ဦး၊ ယနေ့ခွင့်ပန်ကြားသူ ၄ ဦး စုစုပေါင်း ခွင့်ပန်ကြားသူ ၁၈ ဦး ဖြစ်ပါတယ်။ ခွင့်မဲ့ပျက်ကွက်သူ မရှိပါကြောင်းနှင့် အထက်ပါ ကိုယ်စားလှယ်များ၏ ခွင့်ပန်ကြားမှုအား ခွင့်အဖြစ်ခွင့်ပြုပေးပါရန် လေးစားစွာဖြင့် ပန်ကြားအပ်ပါတယ်ခင်ဗျား။</speech>
<speech type='speaker'>ခွင့်ပန်ကြားသူအားလုံးကို ခွင့်ပြုပါတယ်။</speech>
<title>
ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို မှတ်တမ်းတင်ခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့်ရှိတဲ့ လွှတ်တော်ကိုယ်စားလှယ် ၄၂၆ ဦး၊ ယခင်က ခွင့်ပန်ကြား၍ ခွင့်ပြု ထားသူ ၁၄ ဦး၊ ယနေ့ခွင့်ပြု ထားသူ ၄ ဦးဖြစ်၍ လွှတ်တော်က ခွင့်ပြုထားသူ စုစုပေါင်း ၁၈ ဦးဖြစ်ပါတယ်။ ခွင့်မဲ့ပျက်ကွက်သူမရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေတင်ပြချက်ကို အတည်ပြုမှတ်တမ်းတင်ရန် လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
လွှတ်တော်က သဘောတူတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)
</speech>
</leave>
</preface><discussion>
<section value = 'QA'>
<title>
ကြယ်ပွင့်ပြထားသည့်မေးခွန်းများကို လွှတ်တော်ကိုယ်စားလှယ်များက မေးမြန်းခြင်းနှင့် သက်ဆိုင်ရာပြည်ထောင်စုအဆင့် အဖွဲ့အစည်းဝင်က ဖြေကြားခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ မေးခွန်းများ မေးမြန်းခြင်း၊ ဖြေကြားခြင်း အစီအစဉ် စတင်ဆောင်ရွက်ပါမယ်။
</speech>
<Q-A>
<title>
ကြာအင်းဆိပ်ကြီးမြို့နယ်၊ ဘုရားသုံးဆူမြို့ရှိ နယ်ခြားဂိတ် ပိတ်ထားခြင်းအား ဖွင့်လှစ်ရန် အစီအစဉ် ရှိ/မရှိနှင့်စပ်လျဉ်းသည့်မေးခွန်း
</title>
<speech type='speaker'>
ပထမဦးစွာ ကြာအင်းဆိပ်ကြီးမဲဆန္ဒနယ်မှ ဦးစောတင်ဝင်း မေးမြန်းဖို့ ဖြစ်ပါတယ်။
</speech>
<speech><mp id='1375'>ဦးစောတင်ဝင်း(ကြာအင်းဆိပ်ကြီးမဲဆန္ဒနယ်)</mp> လေးစားရပါသော ပြည်သူ့လွှတ်တော် ဥက္ကဌကြီးနှင့် ကြွရောက်လာကြသော ပြည်သူ့လွှတ်တော်ကိုယ်စားလှယ်များ မင်္ဂလာအပေါင်းနှင့် ပြည့်စုံကြပါစေကြောင်း ဦးစွာဆုတောင်းမေတ္တာပို့သအပ်ပါတယ်။ ကျွန်တော်ကတော့ ကရင်ပြည်နယ်၊ ကြာအင်းဆိပ်ကြီးမဲဆန္ဒနယ်မှ ဦးစောတင်ဝင်း ဖြစ်ပါတယ်။ ကျွန်တော်မေးမယ့်မေးခွန်းကတော့ ကရင် ပြည်နယ်၊ ကြာအင်းဆိပ်ကြီးမြို့နယ်၊ ဘုရားသုံးဆူမြို့ရှိ နယ်ခြားဂိတ်ပိတ်ထားခြင်းအား ဖွင့်လှစ်ရန် ရှိ/မရှိ မေးမြန်းခြင်းဖြစ်ပါတယ်။ မေးမြန်းရခြင်းအကြောင်းကတော့ ကရင်ပြည်နယ်ရှိ ဘုရားသုံးဆူ မြို့နယ်၊ မြို့၏နယ်ခြားဂိတ်ကို ၁၉၉၃ ခုနှစ်မှာ ဖွင့်လှစ်နိုင်ခဲ့ပါတယ်။ ဤသို့ဖွင့်လှစ်နိုင်ခဲ့ခြင်းကြောင့် နှစ်နိုင်ငံ ကုန်စည်စီးဆင်းမှု ကောင်းမွန်ပြီး ဘုရားသုံးဆူမြို့နေ မြို့သူမြို့သားများလည်း အလုပ်အကိုင် စီးပွားရေးအဆင်ပြေမှုရှိခဲ့ပါတယ်။ သို့သော် ၂၀၀၇ ခုနှစ်မှစ၍ နယ်ခြားဂိတ်အား ပြန်လည်ပိတ်ခဲ့ပြီး ယခု ၂၀၁၆ ခုနှစ်အထိ ၁၀ နှစ်ကြာပိတ်ထားမှုကြောင့် နှစ်နိုင်ငံ ကုန်စည်စီးဆင်းမှု ရပ်တန့်သွားခဲ့ပြီး မြို့သူမြို့သားများလည်း အလုပ်အကိုင်မဲ့ပြီး စီးပွားရေးလည်း ကျဆင်းကုန်ကြပါတယ်။ နယ်စပ်ဂိတ် ကြာမြင့်စွာပိတ်ခဲ့မှုကြောင့် တရားမဝင်မှောင်ခိုလမ်းကြောင်းများ ပေါ်ပေါက်လာပြီး လာဘ်ပေး လာဘ်ယူမှုများ ပေါ်ပေါက်လာခြင်း၊ ကုန်သွယ်အခွန်အကောက်များလည်း ရရှိမှုမရှိတော့ခြင်း၊ တရားဝင်အလုပ်အကိုင်များ ရပ်ဆိုင်းသွားရသဖြင့် စီးပွားရေး ကြပ်တည်းမှုများကြောင့် မူးယစ် ဆေးဝါးလုပ်ကိုင်မှုများ များပြားလာခြင်းများ ဖြစ်ပေါ်လျက်ရှိပါတယ်။ သို့ပါသောကြောင့် ကြာအင်းဆိပ်ကြီးမြို့နယ်၊ ဘုရားသုံးဆူမြို့ရှိ နယ်ခြားဂိတ်ပိတ်ထားခြင်းအား ပြန်လည်ဖွင့်လှစ်ရန် အစီအစဉ်ရှိ/မရှိနှင့် ဖွင့်လှစ်ရန် အစီအစဉ်ရှိပါက မည်သည့်အချိန်လောက်တွင် ဖွင့်လှစ်ရန်ရှိပြီး၊ ဖွင့်လှစ်ရန် အစီအစဉ်မရှိပါက အဘယ်ကြောင့် မဖွင့်လှစ်နိုင်သေးကြောင်း သိရှိလိုပါ၍ ပြည်သူ့ လွှတ်တော်ဥက္ကဋ္ဌကြီးမှတစ်ဆင့် မေးမြန်းရခြင်းဖြစ်ပါတယ်။ ကျေးဇူးတင်ပါတယ်ခင်ဗျား။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='13'>ဒေါက်တာသန်းမြင့်(ပြည်ထောင်စုဝန်ကြီး၊ စီးပွားရေးနှင့် ကူးသန်းရောင်းဝယ်ရေးဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် တက်ရောက်လာကြသော ပြည်သူ့လွှတ်တော် ကိုယ်စားလှယ်တော်ကြီးများ၊ ဧည့်သည်တော်ကြီးများ ကျန်းမာချမ်းသာစေကြောင်း ဆုမွန်ကောင်း တောင်းရင်း နှုတ်ခွန်းဆက်သလိုက်ပါတယ်။ ဒုတိယအကြိမ် ပြည်သူ့လွှတ်တော် ပထမပုံမှန် အစည်းအဝေးမှာ ကရင်ပြည်နယ်၊ ကြာအင်းဆိပ်ကြီးမဲဆန္ဒနယ် ပြည်သူ့လွှတ်တော် ကိုယ်စားလှယ် ဦးစောတင်ဝင်း၏ ကြယ်ပွင့်ပြမေးခွန်းနှင့်စပ်လျဉ်း၍ ကျွန်တော် စီးပွားရေးနှင့်ကူးသန်းရောင်းဝယ် ရေးဝန်ကြီးဌာန၊ ပြည်ထောင်စုဝန်ကြီး ဒေါက်တာသန်းမြင့်မှ ရှင်းလင်းဖြေကြားသွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ပြည်သူ့လွှတ်တော်ကိုယ်စားလှယ်၏မေးခွန်း၌ ဘုရားသုံးဆူ မြို့၏ နယ်ခြားဂိတ်သည် ၁၉၉၃ ခုနှစ်တွင် ဖွင့်လှစ်ခဲ့ပြီး ၁၉၉၂ ခုနှစ်မှစ၍ နယ်ခြားဂိတ်အား ပြန်လည် ပိတ်ထားခဲ့ပြီး လက်ရှိအချိန်ထိ ၁၀ နှစ်ကြာ ပိတ်ထားခြင်းကြောင့် ဖြစ်ပေါ်လာတဲ့အခြေအနေများကို မေးမြန်းခဲ့ပါတယ်။ ဘုရားသုံးဆူရှိ နယ်ခြားဂိတ်ဖွင့်လှစ်ရန် အစီအစဉ်ရှိ/မရှိ မေးမြန်းထားသည်ကို တွေ့ရှိရပါတယ်။ ဥက္ကဋ္ဌကြီးခင်ဗျား။ နိုင်ငံတော်အနေဖြင့် နယ်စပ်ကုန်သွယ်ရေးလုပ်ငန်းများကို မြန်မာတရုတ်နယ်စပ်မှ စတင် အကောင်အထည်ဖော်နိုင်ရန် နှစ်နိုင်ငံအစိုးရတို့သည် ၁၉၈၄ ခုနှစ်မှစတင်၍ ညှိနှိုင်းဆွေးနွေးခဲ့ပါတယ်။ ၁၉၈၈ ခုနှစ် အောက်တိုဘာလမှစ၍ နိုင်ငံတော်၏လိုအပ်ချက်အရ မြန်မာတရုတ်နယ်စပ်(လားရှိုး၊ မူဆယ်၊ နမ့်ခန်း၊ ကြူကုတ်မြို့များတွင် နယ်စပ်ကုန်သွယ်ရေးရုံးများ ဖွင့်လှစ်၍ ဆောင်ရွက်ခဲ့ပြီးနောက်ပိုင်းတွင် အစိုးရအဖွဲ့၏ ၁၉၉၁ ခုနှစ်၊ သြဂုတ်လ ၉ ရက်နေ့စွဲပါ အမိန့်ကြော်ငြာစာအမှတ်(၁၁/၉၁)အရ တရုတ်၊ ထိုင်း၊ အိန္ဒိယ၊ ဘင်္ဂလားဒေ့ရှ်နိုင်ငံတို့နှင့် အကောက်ခွန်ဌာနများ ဖွင့်လှစ်ထားရှိရာ နယ်စပ်မြို့မှတစ်ဆင့် နယ်စပ်ကုန်သွယ်ရေး အရောင်းအဝယ် လုပ်ငန်းများကို စတင်ဆောင်ရွက်ခဲ့ပါတယ်။ ထိုသို့ ဆောင်ရွက်ရာမှာ ယခင် ကုန်သွယ်ရေးဝန်ကြီး ဌာနမှ ၁၉၉၁ ခုနှစ်နှင့် ၁၉၉၂ ခုနှစ်တို့တွင် အမိန့်ကြော်ငြာစာအသီးသီးထုတ်ပြန်၍ မြန်မာဘင်္ဂလားဒေ့ရှ်နယ်စပ် စစ်တွေ၊ ဘူးသီးတောင်၊ မောင်တောမြို့များတွင်လည်းကောင်း၊ မြန်မာထိုင်းနယ်စပ်၌ မြဝတီ၊ ကော့ကရိတ်၊ ထားဝယ်၊ မြိတ်၊ ကော့သောင်း၊ ကျိုင်းတုံနှင့် လားရှိုးဒေသ များတွင်လည်းကောင်း၊ မြန်မာ-အိန္ဒိယနယ်စပ်ဒေသ၌ ကလေး၊ ကလေးဝနှင့် တမူး၊ တီးတိန်မြို့ များတွင်လည်းကောင်း သွင်းကုန်ထုတ်ကုန်လုပ်ငန်းများကို လုပ်ကိုင်ဆောင်ရွက်ခဲ့ပါတယ်။ ပြထားသော မြေပုံအတိုင်းမှာ အမှတ်အသားဖြင့် ဖော်ပြထားတာရှိပါတယ်။ ထို့နောက် ၁၉၉၆ ခုနှစ်၊ ဩဂုတ်လမှစ၍ ယခင် ကုန်သွယ်ရေးဝန်ကြီးဌာနလက်အောက်ရှိ နယ်စပ်ကုန်သွယ်ရေးဦးစီးဌာနကို ဖွဲ့စည်း၍ နယ်စပ်ကုန်သွယ်မှုလုပ်ငန်းများဆောင်ရွက်ခဲ့ရာ လက်ရှိဖွဲ့စည်းပုံအရ စီးပွားရေးနှင့် ကူးသန်းရောင်းဝယ်ရေးဝန်ကြီးဌာနရှိ ဦးစီးဌာနလက်အောက်တွင် ကုန်သွယ်ရေးစခန်း ၁၆ ခုနှင့် ပို့ကုန်သွင်းကုန်လုပ်ငန်းခွဲလေးခု စုစုပေါင်း အခု ၂၀ ကို ဖွင့်လှစ်ဆောင်ရွက်လျက်ရှိပါတယ်။ မြန်မာထိုင်းနယ်စပ်တွင် မြဝတီ၊ ကော့သောင်း၊ တာချီလိတ်၊ မြိတ်၊ ထီးခီ၊ မောတောင်စခန်းများ ဖွင့်လှစ်ထားရှိပြီး မြဝတီဒေသတွင် ၁-၉-၂၀၀၈ ရက်နေ့မှစ၍ ကုန်သွယ်ရေးဇုန်အဆင့် တိုးမြှင့်ဖွင့်လှစ် ထားပြီးဖြစ်ပါတယ်။ ထို့အပြင် မယ်စုံကုန်သွယ်ရေးစခန်းအား လိုအပ်သည့် အခြေခံအဆောက်အဦများ တည်ဆောက်ပြီးစီးပြီးဖြစ်၍ မယ်စဲ-ပေါ့တနွန် ကုန်သွယ်ရေးစခန်းကို နှစ်နိုင်ငံ တရားဝင်ဖွင့်လှစ် နိုင်ရေး ဆက်လက်ညှိနှိုင်းဆောင်ရွက်လျက်ရှိပါတယ်။ လေးစားအပ်ပါသော ဥက္ကဌကြီးနှင့် ကိုယ်စားလှယ်တော်ကြီးများခင်ဗျား။ စီးပွားရေးနှင့် ကူးသန်းရောင်းဝယ်ရေးဝန်ကြီးဌာနအနေဖြင့် မြန်မာ-ထိုင်းနယ်စပ်ကုန်သွယ်မှု စတင်ချိန်က ဘုရားသုံးဆူဒေသ၌ နှစ်နိုင်ငံကုန်သွယ်ရေးစခန်း ဖွင့်လှစ်ဆောင်ရွက်နိုင်ရေး လျာထားခဲ့ပါတယ်။ မိမိတို့အနေဖြင့် နယ်စပ်ကုန်သွယ်ရေးစခန်းဖွင့်လှစ်ရာမှာ နှစ်နိုင်ငံ ချစ်ကြည်ရင်းနှီးမှုရှိခြင်း၊ ဒေသတွင်းလုံခြုံမှုရှိခြင်း၊ လမ်းပန်းဆက်သွယ်မှု ချောမွေ့ကောင်းမွန်ခြင်း၊ နှစ်နိုင်ငံ ကုန်သွယ်မှု လုပ်ငန်းအစီအစဉ်နှင့် ဘဏ်လုပ်ငန်းအစီအစဉ်များ ညှိနှိုင်းသဘောတူညီမှုနှင့် ယင်းအခြေခံ အဆောက်အဦများ ထူထောင်ပေးနိုင်မှုရှိခြင်း၊ ဒေသတွင်းစားသုံးမှု ဖူလုံသည့်အပြင် ပိုလျှံမှုရှိပြီး ပြည်ပ ဈေးကွက်များသို့ ရောင်းချနိုင်သည့် ကုန်စည်များရှိခြင်းနှင့် ဈေးကွက်ဖွံ့ဖြိုးမှုရှိခြင်း၊ အခြား ပြည်နယ်/ တိုင်းဒေသကြီးများနှင့်ချိတ်ဆက်၍ တိုက်ရိုက် သို့မဟုတ် တစ်ဆင့်ခံကုန်သွယ်ရောင်းချနိုင်ခြင်း၊ နယ်စပ်ကုန်သွယ်ရေးစခန်း ဖွင့်လှစ်မည့် နယ်စပ်ဒေသတွင် နှစ်နိုင်ငံ နယ်နိမိတ်တိုင်းတာရေးကိစ္စ ရှင်းလင်းပြီးဖြစ်ခြင်း စသည့် အခြေခံမူ(၇)ချက်ဖြင့် စိစစ်ဆောင်ရွက်ဖွင့်လှစ်ခဲ့ပါတယ်။ ဘုရားသုံးဆူမြို့ တွင် နယ်စပ်ဂိတ်ဖွင့်လှစ်ရေးအတွက် ၂၀၁၃ ခုနှစ်၊ ဖေဖော်ဝါရီလတွင် မြန်မာနိုင်ငံ နိုင်ငံခြားရေးဝန်ကြီးဌာနမှ ဒုတိယဝန်ကြီး ဦးဆောင်၍ မြေပြင်ကွင်းဆင်းစစ်ဆေးမှု ရှိခဲ့ပါတယ်။ နိုင်ငံခြားရေးဝန်ကြီးဌာနမှ ပြန်ကြားစာအရ ဘုရားသုံးဆူနယ်နိမိတ်ဒေသကို အင်္ဂလိပ်နှင့် ထိုင်း (အဲဒီတုန်းက ဆီယမ်လို့ ခေါ်ပါတယ်)တို့ ၁၈၆၈ ခုနှစ် နယ်နိမိတ်စာချုပ်အရ တိုင်းတာသတ်မှတ်ခဲ့ပြီး ၁၈၉၇ ခုနှစ်တွင် နှစ်နိုင်ငံ အနည်းငယ်ပြင်ဆင်သတ်မှတ်ခဲ့ကြောင်း၊ သို့သော် ၁၉၉၀ ပြည့်လွန်နှစ်များ မိမိတို့အနေခြင်း၊ လမ်းပနစီအစဉ်များ ကာလ၌ ဘုရားသုံးဆူဒေသကို မြန်မာနိုင်ငံအစိုးရဘက်မှ နယ်မြေစိုးမိုးမှုပြန်လည်ရယူချိန်တွင် ထိုင်းဘက်မှ မြန်မာနိုင်ငံနယ်မြေများတွင် အဆောက်အဦများ ဆောက်လုပ်ထားသည့်အပြင် အဝေးပြေးကားလမ်းများကို မြန်မာပိုင်နယ်မြေအတွင်း ဖောက်လုပ်ခဲ့ကြောင်း၊ ထိုင်းအနေဖြင့် မြန်မာ ပိုင်နယ်မြေများကိုအနုနည်းဖြင့် ရယူရန်ရည်ရွယ်ချက်ဖြင့် ဒေသဖွံ့ဖြိုးရေး၊ ကုန်သွယ်ရေးတိုးမြှင့်ရေး စသည့် အကြောင်းပြချက်များအသုံးပြု ကာ ဘုရားသုံးဆူဒေသတွင် နယ်စပ်ကုန်သွယ်ရေးစခန်းများ ဖွင့်လှစ်ရေး၊ နယ်ခြားဂိတ်အဆင့်မြင့်ရေးကို ၁၉၉၉ ခုနှစ်တွင် ကျင်းပခဲ့သည့် (၄) ကြိမ်မြောက် မြန်မာထိုင်းပူးတွဲနယ်နိမိတ်ကော်မတီနှင့် ၂၀၀၂ ခုနှစ် (၅) ကြိမ်မြောက် နယ်နိမိတ်ကော်မတီတို့တွင် ထိုင်းဘက်ကတင်ပြလာခဲ့သော်လည်း မြန်မာဘက်က လက်ခံခြင်းမရှိကြောင်း၊ နိုင်ငံတကာဥပဒေအရ အတိအကျ တိုင်းတာသတ်မှတ်မှုမပြုလုပ်ရသေးသည့် နယ်မြေအငြင်းပွားသည့်နယ်နိမိတ်တွင် နှစ်နိုင်ငံ ကုန်သွယ်ရေးစခန်းဖွင့်လှစ်ပါက လက်ရှိမြေပြင်တွင်ရှိနေသည့် နယ်နိမိတ်ကို အသိအမှတ်ပြုရာ ရောက်နေသဖြင့် မိမိပိုင်နယ်မြေများ ဆုံးရှုံးနိုင်ကြောင်းနှင့် လက်ရှိဘုရားသုံးဆူအခြေအနေမှာ အတိမ်း အစောင်းမခံပဲ မိမိတို့ဘက်မှ နယ်မြေဆုံးရှုံးမှုဖြစ်ပေါ်စေနိုင်သဖြင့် ဘုရားသုံးဆူဒေသ အငြင်းပွား နယ်နိမိတ်ကို ရှင်းလင်းစွာဖြေရှင်းနိုင်မှ တိုင်းတာသတ်မှတ်ဆောင်ရွက်ရန် သင့်လျော်မည်ဖြစ်ကြောင်း ပြန်ကြားခဲ့ပါတယ်။ ကျွန်တော်တို့ မြေပုံမှာကြည့်မယ်ဆိုလို့ရှိရင် ဒီအဝါမျဉ်းကြောင်းက ထိုင်းဘက်က ဆွဲထားတဲ့ နိုင်ငံနိုင်ငံတကာနယ်နိမိတ်ပါ။ လက်ဝဲဘက်မှာဆိုရင် ဘုရားသုံးဆူမြို့ ကို ကျွံဝင်ပြီးတော့ တိုင်းထားတာရှိပါတယ်။ နောက်မြေပုံတစ်ခု ပြပါမယ်ခင်ဗျား။ အဲဒီမှာဆိုရင်လည်း ပထမပုံက Google Maps က ယူထားတာပါ။ ဒီပုံကတော့ ကျွန်တော်တို့ အကြမ်းဆွဲပြတဲ့ပုံပါ။ အဲဒီတော့ ဘုရားသုံးဆူက ကျွန်တော်တို့ဘက်ကို တော်တော်ကြီးကျွံဝင်နေသော နယ်နိမိတ်တိုင်းတာဖို့ အခြေ အနေ ပြေလည်မှသာလျှင် နယ်ခြားကုန်သွယ်ဂိတ် ဖွင့်လှစ်လို့ရမှာဖြစ်ပါတယ်။ လေးစားအပ်ပါသော ဥက္ကဌကြီးနှင့် ကိုယ်စားလှယ်တော်ကြီးများခင်ဗျား။ ဒါ့အပြင် ၂၀၁၃ ခုနှစ်၊ ဇူလိုင်လတွင် နိုင်ငံခြားရေးဝန်ကြီးဌာန၌ ကျင်းပသည့် အစည်းအဝေး၌ ဘုရားသုံးဆူအပါအဝင် မြန်မာ-ထိုင်းနယ်နိမိတ်တစ်လျှောက်ရှိ တိုင်းတာရန် ကျန်ရှိနေသည့် အစိတ်အပိုင်းအားလုံးကို ပူးတွဲတိုင်းတာသတ်မှတ်ရန် ညှိနှိုင်းဆောင်ရွက်သွားရန်ရှိသဖြင့် ဘုရားသုံးဆူနယ်နိမိတ်အား ပြီးပြတ် အောင်ဆောင်ရွက်ပြီးမှ နယ်စပ်ကုန်သွယ်ရေးနှင့် နယ်စပ်ဖြတ်ကျော်ရေးကိစ္စများ ဆောင်ရွက်သင့် ကြောင်း သက်ဆိုင်ရာဌာနများမှ ဆွေးနွေးညှိနှိုင်းဆုံးဖြတ်ခဲ့ပါတယ်။ ထို့အပြင် ထိုင်းနိုင်ငံဘက်မှ ယခု ၂၀၁၆ ခုနှစ်မှာကျင်းပမည့် သတ္တမအကြိမ်မြောက် မြန်မာ-ထိုင်းကုန်သွယ်ရေးပူးတွဲကော်မရှင် အစည်းအဝေးတွင် ထည့်သွင်းဆွေးနွေးရန် အဆိုပြု လာပါတယ်။ ၎င်းတို့၏မှတ်တမ်းမှာ Both sides agreed to facilitate movement of goods at Three Pagodas and Payathon gzu border checkpoint ဆိုလိုချက်ကတော့ လာမယ့် ထိုင်း-မြန်မာကုန်သွယ်ရေးပူးတွဲအစည်းအဝေးမှာ သူတို့ဘက်က လိုချင်တာကတော့ ဘုရားသုံးဆူနှင့် checkpoint မှာ နှစ်နိုင်ငံသဘောတူညီမှုဖြင့် ကုန်သွယ်ရေးစခန်းဖွင့်ဖို့ အဆိုပြု ထားတာရှိပါတယ်။ မိမိတို့ဝန်ကြီးဌာနအနေဖြင့် ကုန်သွယ်ရေးကဏ္ဍ ရှုထောင့်တစ်ခုတည်းသာမက သက်ဆိုင်ရာဌာနများ၏ လုပ်ထုံးလုပ်နည်းများ၊ သတ်မှတ်ချက်များနှင့် အညီ ကိုက်ညီမှသာ နယ်ခြားဂိတ်ဖွင့်လှစ်၍ စီးပွားရေးဆိုင်ရာကိစ္စရပ်များ ဆောင်ရွက်နိုင်မည့် အနေအထားမှာရှိပါတယ်။ လေးစားအပ်ပါသော ဥက္ကဋ္ဌကြီးနှင့် ကိုယ်စားလှယ်တော်ကြီးများခင်ဗျား။ စီးပွားရေးနှင့် ကူးသန်းရောင်းဝယ်ရေးဝန်ကြီးဌာနအနေဖြင့် ဘုရားသုံးဆူဒေသတွင် ကုန်သွယ်ရေး စခန်းဖွင့်လှစ်ရန်ကိစ္စမှာ လက်ရှိ၌ တစ်ဖက်နိုင်ငံနှင့် နှစ်နိုင်ငံနယ်နိမိတ်ဆိုင်ရာကိစ္စရပ်များ ညှိနှိုင်း သတ်မှတ်ဆောင်ရွက်ဖြေရှင်းပြီးမှသာ စခန်းဖွင့်လှစ်နိုင်ရေးဆက်လက်စီစဉ်ဆောင်ရွက်နိုင်မည်ဖြစ်ပါ ကြောင်း လေးစားစွာဖြင့် ရှင်းလင်းဖြေကြားအပ်ပါတယ်ခင်ဗျား။ ကျေးဇူးတင်ပါတယ်။ (ဩဘာသံများ)</speech>
</Q-A>
<Q-A>
<title>
သနပ်ပင်မြို့နယ်ရှိ ဒီရေတိုက်စားကမ်းပါးပြုခြင်းခံရသော ကသစ်ခုံကျေးရွာအား စနစ်တကျ ပြန်လည် နေရာချထားပေးရန်နှင့် ပြည်သူများအား ထိရောက်သည့် ထောက်ပံ့ကူညီမှုများ အလျင်အမြန် ဆောင်ရွက်ပေးရန် အစီအစဉ်ရှိ/မရှိနှင့် စပ်လျဉ်းသည့်မေးခွန်း
</title>
<speech type='speaker'>
သနပ်ပင်မဲဆန္ဒနယ်မှ ဦးမြင့်ဦး မေးမြန်းဖို့ ဖြစ်ပါတယ်။
</speech>
<speech><mp id='1169'>ဦးမြင့်ဦး(သနပ်ပင်မဲဆန္ဒနယ်)</mp> အားလုံးပဲမင်္ဂလာပါခင်ဗျား။ ကျွန်တော်ကတော့ ပဲခူးတိုင်းဒေသကြီး၊ သနပ်ပင်မဲဆန္ဒနယ်က ပြည်သူ့လွှတ်တော်ကိုယ်စားလှယ် ဦးမြင့်ဦးဖြစ်ပါတယ်။ မေးမြန်းမယ့်မေးခွန်းကတော့ မြစ်ကမ်းပါးပြို တဲ့ကျေးရွာကို ပြန်လည်နေရာချထားပေးရေးနှင့် အကူအညီပေးရေးပဲဖြစ်ပါတယ်။ လေးစားအပ်တဲ့ဥက္ကဋ္ဌကြီးခင်ဗျား။ သနပ်ပင်မြို့နယ်ရှိ ကသစ်ခုံ ကျေးရွာက စစ်တောင်းမြစ်ဝမှာတည်ရှိပြီးတော့ အိမ်ထောင်စု ၃၆၅ စု၊ လူဦးရေ ၁၈၀၀ ခန့်ရှိပါတယ်။ ယင်းကျေးရွာမှ ဒီရေတိုက်စားကမ်းပါးပြိုခြင်းကို ၂၀၁၅ ခုနှစ် နှစ်လယ်လောက်ကစပြီးတော့ ခံစားရ ကာ လယ်မြေဧက ၇၀၀၀ ခန့် ဘုန်းတော်ကြီးကျောင်း၊ ဘုရားစေတီ၊ သောက်ရေကန်များနှင့် အိမ်ခြံမြေ များအားလုံးနီးပါး ကမ်းပါးပြို ပျက်စီးတဲ့အထဲမှာ ပါသွားပြီးဖြစ်ပါတယ်။ Power Point အသုံးပြုခွင့် ပြုပါခင်ဗျား။ အဲဒါကတော့ ကမ်းပါးပြိုသွားတဲ့ကျေးရွာရဲ့ နေရာတွေ ဖြစ်ပါတယ်။ အဲဒါကတော့ ဒေါ်ခင်ကြည်ဖောင်ဒေးရှင်းကနေပြီးတော့ လာရောက်လှူဒါန်းပေးတဲ့ ရွှေ့ပြောင်းသောက်ရေကန်ပဲ ဖြစ်ပါတယ်။ ဒါကတော့ စေတနာရှင်များက လာလှူဒါန်းပေးတာဖြစ်ပါတယ်။ အဲဒါကတော့ ဖြစ်သလို ပြန်ပြီးတော့ နီးစပ်ရာမှာနေထိုင်ကြရတဲ့ဒုက္ခပဲ ဖြစ်ပါတယ်ခင်ဗျား။ ဥက္ကဌကြီးခင်ဗျား။ ကျေးရွာရှိပြည်သူများဟာ လယ်ယာမြေနဲ့ အိမ်ခြံမြေများ ပျက်စီးကြ၍ အလုပ်လက်မဲ့ဘဝနှင့် နီးစပ်ရာများကို ဖြစ်သလိုရွှေ့ပြောင်းနေထိုင်ကြရပြီးတော့ လုံခြုံမှု၊ စိတ်ချမှုမရှိ ဘဲနဲ့ ဖြစ်နေကြပါတယ်။ အခုအခါ မိုးတွင်းလည်းရောက်လာတဲ့အခါမှာ ခက်ခဲတဲ့စားဝတ်နေရေး ကြားက လုံခြုံစွာနေထိုင်ရေးကိုပါ စိတ်မအေးနိုင် ဖြစ်နေကြရပါတယ်။ ယင်းကမ်းပါးပြို တဲ့ ဒီရွာကို ဒေါ်ခင်ကြည်ဖောင်ဒေးရှင်းနဲ့ လူမှုအဖွဲ့အစည်းများက စာနာတဲ့အကူအညီများပေးခဲ့ကြပါတယ်။ နိုင်ငံတော်သမ္မတကြီးလည်း ရောက်ခဲ့ဖူးပါတယ်။ သို့သော်လည်း နိုင်ငံတော်အစိုးရအနေနဲ့ အိမ်ထောင်စု ၁၄၈ ခုကိုသာ တစ်အိမ်ထောင်စုကို ရွှေ့ပြောင်းစရိတ် ၅၀၀၀၀ နှင့် ပစ္စည်းအချို့သာ ပေးခဲ့ဖူးပါတယ်။ နိုင်ငံတော်အစိုးရအနေဖြင့် သဘာဝဘေးအန္တရာယ်ကျရောက်၍ ဒုက္ခရောက်ကျတဲ့ ပြည်သူများအား လုံခြုံ စိတ်ချရတဲ့နေရာများမှာ အမြန်ဆုံးပြန်လည်နေရာချထားပေးပြီး ထိရောက်တဲ့ ပံ့ပိုးကူညီမှုများ ဆောင်ရွက်ပေးစေလိုပါတယ်။ သို့ပါ၍ မေးမြန်းလိုတာကတော့ သနပ်ပင်မြို့နယ်ရှိ ဒီရေတိုက်စားကမ်းပါးပြို တဲ့ ကသစ်ခုံ ကျေးရွာအား လုံခြုံ စိတ်ချရသောနေရာတွင် စနစ်တကျ ပြန်လည်နေရာချထားပေးရန်နှင့် ဘေးဒုက္ခ ရောက်နေသောပြည်သူများအား ထိရောက်သည့်ပံ့ပိုးကူညီမှုများ အလျင်အမြန်ဆောင်ရွက်ပေးပါရန် အစီအစဉ်ရှိ/မရှိသိလိုပါကြောင်း မေးမြန်းအပ်ပါတယ်။ အားလုံးကိုကျေးဇူးတင်ပါတယ်။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='30'>ဒေါက်တာဝင်းမြတ်အေး(ပြည်ထောင်စုဝန်ကြီး၊ လူမှုဝန်ထမ်းကယ်ဆယ်ရေးနှင့် ပြန်လည်နေရာ ချထားရေးဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော် ကိုယ်စားလှယ်များ၊ ဖိတ်ကြားထားသောဧည့်သည်တော်များအားလုံးကို ကိုယ်စိတ်နှစ်ဖြာ ကျန်းမာ ချမ်းသာကြပါစေလို့ ဦးစွာဆုမွန်ကောင်းတောင်းအပ်ပါတယ်။ ကျွန်တော်ကတော့ လူမှုဝန်ထမ်း ကယ်ဆယ်ရေးနှင့် ပြန်လည်နေရာချထားရေးဝန်ကြီးဌာနမှ ပြည်ထောင်စုဝန်ကြီး ဒေါက်တာ ဝင်းမြတ်အေး ဖြစ်ပါတယ်။ ပဲခူးတိုင်းဒေသကြီး၊ သနပ်ပင်မဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဦးမြင့်ဦး မေးမြန်းထားရှိခဲ့တဲ့ ပဲခူးတိုင်းဒေသကြီး၊ သနပ်ပင်မြို့နယ်ရှိ ဒီရေတိုက်စား ကမ်းပါးပြိုခြင်းခံရသော ကသစ်ခုံကျေးရွာအား လုံခြုံစိတ်ချရသောနေရာတွင် စနစ်တကျ ပြန်လည် နေရာချထားပေးရန်နှင့် ဘေးဒုက္ခရောက်နေသော ပြည်သူများအား ထိရောက်သည့်ထောက်ပံ့ကူညီ မှုများ အလျင်အမြန်ဆောင်ရွက်ပေးရန် အစီအစဉ်ရှိ/မရှိ သိလိုခြင်းနှင့် စပ်လျဉ်းသည့်မေးခွန်းအား ပဲခူးတိုင်းဒေသကြီးအစိုးရအဖွဲ့ ကိုယ်စား ရှင်းလင်းဖြေကြားသွားမှာ ဖြစ်ပါတယ်။ ပဲခူးတိုင်းဒေသကြီးအတွင်းရှိ ပေါင်းလောင်းမြစ်နှင့် ခပေါင်းချောင်းတို့ ပေါင်းစည်းမှုကြောင့် ဖြစ်တည်လာတဲ့ စစ်တောင်းမြစ်သည် မုတ္တမပင်လယ်ကွေ့သို့ စီးဝင်ရာ၌ ရေစီးရေလာကြမ်းတမ်းမှုနှင့် ဒီရေအတက်အကျတို့ကြောင့် ပဲခူးခရိုင်၊ သနပ်ပင်မြို့နယ် ကျွဲတဲ၊ ကမ်းပြို၊ ရွှေအိုး၊ သနပ်တန်းနှင့် ကသစ်ခုံကျေးရွာအုပ်စုတို့တွင် မြေတိုက်စားမှု၊ ကမ်းပါးပြို ကျမှုတို့ ဖြစ်ပေါ်ခဲ့ပါတယ်။ ထို့အပြင် ပဲခူး ခရိုင်အတွင်းရှိ ဝေါ၊ သနပ်ပင်၊ ကဝမြို့နယ်များသည် စစ်တောင်းမြစ်ဘေးရှိ ရေမြေသဘောသဘာဝ အနိမ့်ပိုင်းဖြစ်သည့်အတွက် နှစ်စဉ်ရေကြီးနစ်မြုပ်မှုများ၊ ကမ်းပြိုမှုများကို ရှေးယခင် ၁၀ စုနှစ်များစွာ ကပင် ကြုံတွေ့ခဲ့ရသော ဒေသများဖြစ်ပါတယ်။ ပဲခူးတိုင်းဒေသကြီးအစိုးရအဖွဲ့မှ ၁၄-၁-၂၀၁၆ ရက်နေ့မှာ စစ်တောင်းမြစ်ရေတိုက်စားမှုကြောင့် ကမ်းပြိုမှုဒဏ်ခံနေရတဲ့ ပဲခူးခရိုင်၊ သနပ်ပင်မြို့နယ် ကသစ်ခုံကျေးရွာသို့ ကွင်းဆင်း၍ အရေးပေါ်ပြောင်းရွှေ့ခဲ့ရသော အိမ်ထောင်စု ၁၄၈ စုအတွက် တစ်အိမ်ထောင်လျှင် ကျပ် ၅၀၀၀၀ ဖြင့် ငွေကျပ် ၇၄ သိန်းတိတိ ထောက်ပံ့ဆောင်ရွက်ခဲ့ပါတယ်။ တိုင်းဒေသကြီး ကယ်ဆယ်ရေးနှင့် ပြန်လည်နေရာချထားရေးဦးစီးဌာနနှင့် အမျိုးသားသဘာဝ ဘေးအန္တရာယ် စီမံခန့်ခွဲမှုကော်မတီတို့မှလည်း ကသစ်ခုံကျေးရွာရှိ အိမ်ခြေ ၃၆၈ လုံး၊ အိမ်ထောင်စု ၃၆၈ စု၊ လူဦးရေစုစုပေါင်း ၁၇၇၆ ဦးအတွက် ဆန်များနှင့် ရိက္ခာများ ထောက်ပံ့ပေးခြင်း၊ ထောက်ပံ့ ရေးပစ္စည်းကိုးမျိုးအား ထောက်ပံ့ပေးခြင်းအား ပြုလုပ်ခဲ့ပါတယ်။ ပဲခူးခရိုင်၊ သနပ်ပင်မြို့နယ် ကသစ်ခုံကျေးရွာအုပ်စု ကသစ်ခုံကျေးရွာသည် စစ်တောင်းမြစ်ရေတိုက်စားရာမှ ကမ်းပါးပြို ကျ မှုကြောင့် ၂၀၁၀ ခုနှစ်မှာ အိမ်ထောင်စု ၃၃ စု၊ လူဦးရေ ၁၆၃ ဦး၊ ၂၀၁၃ ခုနှစ်မှာ အိမ်ထောင်စု ၂၇၃ စု၊ လူဦးရေ ၁၃၃၇ ဦးနှင့် ၂၀၁၅ ခုနှစ်မှာ အိမ်ထောင်စု ၃၈ စု၊ လူဦးရေ ၁၇၈ ဦး စုစုပေါင်း အိမ်ထောင်စု ၃၄၄ စုနှင့် လူဦးရေ ၁၆၇၈ ဦးတို့မှာ အဆင်ပြေရာနေရာများသို့ အသီးသီးပြောင်းရွှေ့ နေထိုင်ခဲ့ကြသဖြင့် လက်ရှိအချိန်တွင် မူလကသစ်ခုံကျေးရွာ၌ လုံးဝပြောင်းရွှေ့ခြင်းမရှိသေးသည့် အိမ်ထောင်စု ၂၆ စုနှင့် လူ ၁၁၀ ဦးသာကျန်ရှိပါတယ်။ စိုက်ပျိုးမြေအနေဖြင့်လည်း ကသစ်ခုံကျေးရွာ မှာ လယ်မြေ ၆၄၈၃.၇၉ ဧကရှိရာမှ ရေတိုက်စားခံရမှုကြောင့် လယ်မြေ ၅၇၉၉ ဧက ပြို ကျပျက်စီးခဲ့ သဖြင့် လက်ရှိအခြေအနေတွင် လယ်မြေ ၆၈၄.၇၉ ဧကသာ ကျန်ရှိခဲ့ပြီး အဆိုပါလယ်မြေများအား ကသစ်ခုံကျေးရွာတောင်သူ ၁၂၄ ဦးနှင့် အခြားတောင်သူ ၃၁၆ ဦး စုစုပေါင်းတောင်သူ ၄၄၀ ဦးမှ လုပ်ကိုင်ဆောင်ရွက်လျက်ရှိပါတယ်။ ဥက္ကဌကြီးခင်ဗျား။ ကသစ်ခုံကျေးရွာမြစ်ကမ်းပါးပြို ကျမှုနှင့်စပ်လျဉ်း၍ ၂၄-၄-၂၀၁၆ ရက်နေ့က ပဲခူးတိုင်းဒေသကြီး ဝန်ကြီးချုပ်နှင့် ဝန်ကြီးများ၊ တိုင်းအဆင့် ဌာနဆိုင်ရာအကြီးအကဲများမှ သနပ်ပင်မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးမြင့်ဦးနှင့်အတူ ပဲခူးခရိုင်၊ သနပ်ပင်မြို့နယ် ကသစ်ခုံကျေးရွာအုပ်စု ကသစ်ခုံကျေးရွာသို့ သွားရောက်ကာ ရွာသူရွာသားများနှင့် တွေ့ဆုံဆွေးနွေး</speech>
</Q-A>
<Q-A>
<title>
မင်္ဂလာဈေး(၁) ဈေးကို မည်သည့်အချိန်တွင် စတင်ပြီးတည်ဆောက်ပါမလဲ။ (၂) ဈေးကို မည်ကဲ့သို့ တည်ဆောက်ပါမလဲ။ ယခင်အတိုင်းပဲ မွမ်းမံပြင်ဆင်ပြီးတော့ ဆောက်လုပ်မှာလား။ ဒါမှမဟုတ်လို့ရှိရင် အသစ်ပြန်လည်တည်ဆောက်မှာလား။ (၃) ဆောက်လုပ်ချိန်မည်မျှကြာမြင့်မလဲ နှင့်စပ်လျဥ်းသည့်မေးခွန်း
</title>
<speech type='speaker'>
မင်္ဂလာတောင်ညွန့်မဲဆန္ဒနယ်မှ ဒေါ်ဖြူဖြူသင်း မေးမြန်းဖို့ ဖြစ်ပါတယ်။
</speech>
<speech><mp id='1188'>ဒေါ်ဖြူဖြူသင်း(မင်္ဂလာတောင်ညွန့်မဲဆန္ဒနယ်)</mp> လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် အားလုံးပဲ မင်္ဂလာပါ။ ကျွန်မကတော့ မင်္ဂလာတောင်ညွန့်မဲဆန္ဒနယ် ပြည်သူ့ လွှတ်တော်ကိုယ်စားလှယ် ဒေါ်ဖြူဖြူသင်း ဖြစ်ပါတယ်။ ကျွန်မအနေနဲ့ မင်္ဂလာတောင်ညွန့်မြို့နယ် အတွင်းမှာရှိနေတဲ့ မင်္ဂလာဈေးနဲ့ပတ်သက်ပြီးတော့ မေးမြန်းသွားမှာဖြစ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးရှင့်။ မင်္ဂလာဈေးဟာ ၂၀၁၀ ခုနှစ် မေလမှာ ပထမအကြိမ် မီးလောင် ကျွမ်းခဲ့ပြီးတော့ ဈေးရဲ့ အပေါ်ထပ်သုံးလွှာကို ပြန်လည်မွမ်းမံပြင်ဆင်ပြီးတော့ တစ်နှစ်ကျော်အကြာမှာ ဈေးကို ပြန်လည်ဖွင့်လှစ်ရောင်းချလာခဲ့ပါတယ်။ ၈-၁-၂၀၁၆ ရက်နေ့မှာ မင်္ဂလာဈေးဟာ ဒုတိယ တစ်ကြိမ် မီးလောင်ကျွမ်းမှုထပ်မံဖြစ်ပွားခဲ့သောကြောင့် ဈေးသူဈေးသားတွေဟာ နှစ်ကြိမ်တိတိ မီးလောင်ကျွမ်းမှုကြောင့် လွန်စွာမှထိခိုက်နစ်နာလျက်ရှိပါတယ်။ မင်္ဂလာဈေးမှာ ဈေးရောင်းချတဲ့ ဆိုင်ခန်းတွေဟာ ဆိုင်ခန်းအားလုံး ၄၀၀၀ ကျော်ရှိပြီးတော့ မီးလောင်ကျွမ်းဆုံးရှုံးရတဲ့ဆိုင်ခန်းက ၁၆၀၀ ကျော်ရှိပါတယ်။ အခုအချိန်မှာ ဈေးသူဈေးသားတွေဟာ တခြားသတ်မှတ်ထားတဲ့နေရာများမှာ သွားရောက်ဖွင့်လှစ်ရောင်းချခဲ့ရသောကြောင့် လွန်ခဲ့တဲ့နွေရာသီနဲ့ ယခု မိုးရာသီမှာ ရာသီဥတု အခက်အခဲများနှင့် ရင်ဆိုင်နေရပါတယ်။ ဈေးဆိုင်များကလည်း လုံခြုံမှုမရှိတဲ့အတွက် ဖောက်ထွင်း ခံနေရခြင်းနှင့် ဈေးကိုမှီခိုအားထားနေတဲ့ မိသားစုပေါင်းမြောက်မြားစွာကလည်း အခက်အခဲပေါင်း များစွာနဲ့ ရင်ဆိုင်ကြုံတွေ့နေရပါတယ်။ ၂၈-၁-၂၀၁၆ ရက်နေ့မှာ မီးလောင်ကျွမ်းသွားတဲ့ ဈေးအဆောက်အဦကြံ့ခိုင်မှုအခြေအနေကို အင်ဂျင်နီယာအဖွဲ့ကလည်း စစ်ဆေးပြီးဖြစ်ပါတယ်။ ဈေးမီးလောင်တဲ့အချိန်မှစပြီးတော့ ယနေ့အချိန်ဆိုလို့ရှိရင် ခြောက်လခန့်ကြာမြင့်ခဲ့ပေမယ့်လည်း ဒီဈေးကို ဘယ်လိုစီမံဆောင်ရွက်မလဲဆိုတာကို ရှင်းရှင်းလင်းလင်းမသိရှိရသေးပါဘူး။ ဒါကြောင့်မို့လို့ မေးမြန်းလိုတဲ့မေးခွန်းကတော့ (၁) ဈေးကို မည်သည့်အချိန်တွင် စတင်ပြီးတည်ဆောက်ပါမလဲ။ (၂) ဈေးကို မည်ကဲ့သို့ တည်ဆောက်ပါမလဲ။ ယခင်အတိုင်းပဲ မွမ်းမံပြင်ဆင်ပြီးတော့ ဆောက်လုပ်မှာလား။ ဒါမှမဟုတ်လို့ရှိရင် အသစ်ပြန်လည်တည်ဆောက်မှာလား။ (၃) ဆောက်လုပ်ချိန်မည်မျှကြာမြင့်မလဲ ဆိုတာကို သိရှိလိုပါသောကြောင့် ပြည်သူ့လွှတ်တော်ဥက္ကဋ္ဌမှတစ်ဆင့် ဈေးသူဈေးသားများကိုယ်စား မေးမြန်းရခြင်းဖြစ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='30'>ဒေါက်တာဝင်းမြတ်အေး(ပြည်ထောင်စုဝန်ကြီး၊ လူမှုဝန်ထမ်း၊ ကယ်ဆယ်ရေးနှင့် ပြန်လည်နေရာ ချထားရေးဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော် ကိုယ်စားလှယ်များ၊ ဖိတ်ကြားထားသောဧည့်သည်တော်များအားလုံး ကိုယ်စိတ်နှစ်ဖြာကျန်းမာချမ်းသာ ကြပါစေလို့ ဦးစွာဆုတောင်းအပ်ပါတယ်။ ရန်ကုန်တိုင်းဒေသကြီး၊ မင်္ဂလာတောင်ညွန့်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါ်ဖြူဖြူသင်း မေးမြန်းထားရှိတဲ့ ရန်ကုန်တိုင်းဒေသကြီး၊ မင်္ဂလာတောင်ညွန့်မြို့နယ် မင်္ဂလာဈေးကို မည်သည့်အချိန်တွင် စတင်တည်ဆောက်ပါမည်။ မည်ကဲ့သို့ တည်ဆောက်ပါမည်။ ယခင်အတိုင်း ပြန်လည်တည်ဆောက်ခြင်း သို့မဟုတ် အသစ်ပြန်လည် တည်ဆောက်ခြင်း ဆောက်လုပ်ရန်အချိန်မည်မျှကြာပါမည် စသည်တို့ကို သိရှိလိုခြင်းနှင့်စပ်လျဉ်း သည့်မေးခွန်းအား ရန်ကုန်တိုင်းဒေသကြီးအစိုးရအဖွဲ့ ကိုယ်စား ရှင်းလင်းဖြေကြားသွားမှာဖြစ်ပါတယ်။ အဆင့်မြင့်မင်္ဂလာဈေးကို ၂၀၁၆ ခုနှစ်၊ ဇန်နဝါရီလ ၉ ရက်နေ့ မီးသင့်လောင်ကျွမ်းခဲ့ရာမှ တတိယ ထပ်မှ ခေါင်မိုးထပ်ထိ ဆိုင်ခန်းပေါင်း ၁၆၃၆ ခန်း မီးလောင်ဆုံးရှုံးခဲ့ပါတယ်။ ယင်းဈေးကြီးကို ၁၉၉၈ ခုနှစ်၊ ဇူလိုင်လ ၅ ရက်နေ့မှာ စတင်ဖွင့်လှစ်ခဲ့ပြီး ၂၀၁၀ ခုနှစ်၌ ပထမအကြိမ်၊ ယခု ဒုတိယအကြိမ် မီးသင့်လောင်ကျွမ်းခဲ့ခြင်းဖြစ်၍ ဈေးအဆောက်အဦအား ပြန်လည်မွမ်းမံရန်၊ ခံနိုင်ရည်ရှိ/မရှိ စစ်ဆေး နိုင်ရန် ဆောင်ရွက်ခဲ့ပြီး လောလောဆယ်တွင် မင်္ဂလာဈေးမြေညီထပ်မှ ခေါင်မိုးထပ်အထိ ဈေးဆိုင်ခန်းပေါင်း ၄၀၀၀ ကျော်ကို အမြန်ဆုံးပြန်လည်ဈေးရောင်းချနိုင်ရေးအတွက် မင်္ဂလာဈေးဝင်း အတွင်း ယာယီဈေးဆောင်ရွက်ပေးရန် စီစဉ်ခဲ့ပါတယ်။ ၂၀၁၆ ခုနှစ်၊ ဇန်နဝါရီလ ၉ ရက်နေ့မှာ မီးသင့်လောင်ကျွမ်းခဲ့သည့် တတိယထပ်မှ ခေါင်မိုးထပ် အထိ အဆောက်အအုံသည် ဒုတိယအကြိမ် မီးသင့်လောင်ကျွမ်းခဲ့ခြင်းဖြစ်၍ အဆောက်အအုံခံနိုင်ရည် အခြေအနေကို စစ်ဆေးပေးရန် မြန်မာနိုင်ငံအင်ဂျင်နီယာအသင်းသို့ အကူအညီတောင်းခံခဲ့ပါတယ်။ မြန်မာနိုင်ငံအင်ဂျင်နီယာအသင်းမှဥက္ကဋ္ဌ အထူးလုပ်ငန်းကော်မတီ ဦးညွန့်မောင်စန်း ဦးဆောင်သည့် ၁၄ ဦးအဖွဲ့မှ လာရောက်စစ်ဆေးခဲ့ပြီး ယင်းသို့ သွားရောက်စစ်ဆေးရာတွင် အင်ဂျင်နီယာဌာန (အဆောက်အအုံ)မှ ဒုတိယဌာနမှူးနှင့် တာဝန်ရှိသူများ၊ ဈေးများဌာနမှ ဒုတိယဌာနမှူးနှင့် ခရိုင်မှူးတို့ ပါဝင်သည့်အပြင် မီးသတ်ဦးစီးဌာန၊ မင်္ဂလာဈေး ဈေးသာယာရေးအဖွဲ့တို့နှင့်တွေ့ဆုံ၍ မျက်မြင် စစ်ဆေးမှု(Visud Inspection) ဆောင်ရွက်ခဲ့ပါတယ်။ မြန်မာနိုင်ငံအင်ဂျင်နီယာအသင်း၏ အစီရင်ခံစာတွင် မီးလောင်မှုဒဏ်ကို တိုက်ရိုက်ခံထားရခြင်းမရှိသော တတိယထပ်မှ အောက်ပိုင်းအထိ အထပ်များမှာ စစ်ဆေးတွေ့ရှိချက်များအရ ခိုင်ခံ့ကောင်းမွန်ကြောင်း ပြန်လည်အသုံးပြုမည်ဆိုပါက အသုံးပြုနိုင်ကြောင်း၊ မင်္ဂလာဈေးအဆောက်အအုံအား ပြန်လည်အသုံးပြု နိုင်ရန်အတွက် တည်ဆောက် မည်ဆိုပါက နည်းလမ်းနှစ်သွယ်အရ စဉ်းစားအသုံးပြု သွားနိုင်ပါကြောင်း ပထမနည်းစနစ်မှာ အဆိုပါ အဆောက်အအုံတစ်ခုလုံးအား ဖြို ဖျက်၍ Demolish ပုံစံအသစ်ဖြင့် စိတ်တိုင်းကျပြန်လည် တည်ဆောက်ရန်ဖြစ်ပါတယ်။ ဒုတိယနည်းစနစ်မှာ ၂၀၁၀ ခုနှစ် မေလတွင် မီးလောင်စဉ်က ပြုပြင် မွမ်းမံခဲ့သည့်အတိုင်း ပြန်လည်ပြုပြင်မွမ်းမံပြင်ဆင်ရန်ဖြစ်ပါတယ်။ မီးလောင်မှုဒဏ်ခံထားရတဲ့ စတုတ္ထအထက်အပေါ်ပိုင်းရှိ Structure များအား သံထည်များဖြင့် ပြန်လည် အသစ်တည်ဆောက် ရန်ဖြစ်ပါတယ်ဟု ဖော်ပြထားပါတယ်။ ဥက္ကဋ္ဌကြီးခင်ဗျား။ အဆင့်မြင့်မင်္ဂလာဈေးကို ပြန်လည်တည်ဆောက်ရန်အတွက် မြန်မာနိုင်ငံ အင်ဂျင်နီယာအသင်း၏ အစီရင်ခံစာပါ အချက်များအပေါ် ဈေးသူဈေးသားများ၏ သဘောထားဆန္ဒ ရယူနိုင်ရန်အတွက် ညှိနှိုင်းဆွေးနွေးပွဲကို ၂၀၁၆ ခုနှစ်၊ မေလ ၉ ရက်နေ့နှင့် ၁၃ ရက်နေ့များတွင် ရန်ကုန်တိုင်းဒေသကြီးအစိုးရအဖွဲ့ လွှတ်တော်၌ တိုင်းဒေသကြီးလွှတ်တော်ဥက္ကဋ္ဌနှင့် လွှတ်တော် ကိုယ်စားလှယ်များ၊ မြန်မာနိုင်ငံအင်ဂျင်နီယာအသင်းမှ တာဝန်ရှိသူများ၊ ဈေးသာယာရေးကိုယ်စား လှယ်များ၊ ဈေးများဌာနမှ ဌာနမှူးနှင့် တာဝန်ရှိသူများပါဝင်၍ ညှိနှိုင်းဆွေးနွေးခဲ့ပြီး ၂၀၁၆ ခုနှစ်၊ မေလ ၁၆ ရက်နေ့တွင် ဆန္ဒမဲစနစ်ဖြင့် ဆောင်ရွက်ရန်ဆုံးဖြတ်ခဲ့ပါတယ်။ ၂၀၁၆ ခုနှစ်၊ မေလ ၁၆ ရက်နေ့တွင် ဈေးကို အသစ်ပြန်လည်တည်ဆောက်ရန် သို့မဟုတ် ဈေးအဟောင်းကို ပြန်လည်ပြုပြင် မွမ်းမံရန် ဈေးသူဈေးသားများထံမှ ဆန္ဒရယူခဲ့ရာ ဆိုင်ခန်းပေါင်း ၄၀၆၂ ခန်းရှိသည့်အနက် လာရောက် ဆန္ဒမဲပေးသည့်ဆိုင်ခန်း ၃၀၉၃ ခန်းတွင် အသစ်ပြန်လည်တည်ဆောက်ရန် ထောက်ခံသည့်ဆိုင်ခန်း ၁၇၅၀ ခန်း၊ အဟောင်းပြန်လည်ပြုပြင်မွမ်းမံရန် ဆန္ဒပြု ဆိုင်ခန်း ၁၃၃၀ ခန်းနှင့် ပယ်မဲဆိုင်ခန်း ၁၃ ခန်းဖြစ်၍ ဈေးအသစ်ပြန်လည်တည်ဆောက်ရန် ဆန္ဒပြုသူ ၅၆.၅ ရာခိုင်နှုန်းရရှိခဲ့ပါတယ်။ သို့ဖြစ်ပါ၍ မီးသင့်လောင်ကျွမ်းခဲ့သော ရန်ကုန်တိုင်းဒေသကြီး၊ မင်္ဂလာတောင်ညွန့်မြို့နယ်၊ မင်္ဂလာဈေးကို ပြန်လည်တည်ဆောက်ရန် ဈေးသူဈေးသားများ၏ ဆန္ဒသဘောထားရရှိမှုကို ရန်ကုန်တိုင်းဒေသကြီး လွှတ်တော်မှတစ်ဆင့် ရန်ကုန်တိုင်းဒေသကြီးအစိုးရအဖွဲ့သို့ တင်ပြဆုံးဖြတ်ချက်ရယူပြီး အမြန်ဆုံး အကောင်အထည်ဖော်ဆောင်ရွက်သွားမည်ဖြစ်ကြောင်း ဖြေကြားအပ်ပါတယ်။ ကျေးဇူးတင်ပါတယ် ခင်ဗျား။ (ဩဘာသံများ)</speech>
</Q-A>
<Q-A>
<title>
အာဇာနည်နေ့အခမ်းအနားများကို ကျင်းပနိုင်ရန်အတွက် အာဇာနည်ကျောက်တိုင်ကွင်းများအား ပြန်လည်ပြုပြင်ခြင်းများနှင့် ပွင့်ဖြူမြို့ပေါ်ရှိ အာဇာနည်ကျောက်တိုင်ကွင်း၏ ဘေးပတ်လည်မှ ဆိုင်ခန်းများ၊ ဌာနဆိုင်ရာအဆောက်အဦများ ပိတ်ဆို့ထားမှုကို ဖယ်ရှားပေးရန် အစီအစဉ်ရှိ/မရှိတို့နှင့် စပ်လျဉ်းသည့် မေးခွန်း
</title>
<speech type='speaker'>
ပွင့်ဖြူမဲဆန္ဒနယ်မှ ဦးထွန်းထွန်း မေးမြန်းဖို့ဖြစ်ပါတယ်။
</speech>
<speech><mp id='1460'>ဦးထွန်းထွန်း(ပွင့်ဖြူမဲဆန္ဒနယ်)</mp> လေးစားရပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များ၊ သက်ဆိုင်ရာဝန်ကြီးများနှင့် ဧည့်သည်တော်အားလုံး မင်္ဂလာပါလို့ နှုတ်ခွန်းဆက်သလိုက်ပါတယ်။ ကျွန်တော်ကတော့ မကွေးတိုင်းဒေသကြီး၊ ပွင့်ဖြူမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးထွန်းထွန်း ဖြစ်ပါတယ်။ ဥက္ကဌကြီးခင်ဗျား။ အာဇာနည် ခေါင်းဆောင်ကြီးများ၏သမိုင်း၊ အာဇာနည်ကျောက်တိုင်ကွင်းများနှင့် အာဇာနည်နေ့အခမ်းအနားများ ကို မှေးမှိန်ပျောက်ကွယ်အောင် ယခင်အစိုးရအဆက်ဆက် ပြုလုပ်ခဲ့ပါတယ်။ ယခုအခါ ယနေ့ခေတ် လူငယ်လူရွယ်များသည် အာဇာနည်ဟူသော ဝေါဟာရအသုံးအနှုန်းကိုပင် ကောင်းစွာမသိကြတော့ပါ။ ၁၉၈၈ ခုနှစ်မတိုင်မီကာလတွင် စာသင်ကျောင်းများ၊ ဌာနဆိုင်ရာရုံးများ၊ လူမှုအဖွဲ့အစည်းများတွင် အာဇာနည်နေ့အခမ်းအနားများ ပြုလုပ်ကျင်းပခြင်း၊ မြန်မာ့အသံမှ ဥဩသံဆွဲခြင်းများ ပြုလုပ်ခဲ့ပါ တယ်။ သို့သော် ယနေ့အချိန်အခါ၌ အာဇာနည်းကွင်းများ ထပ်မံတိုးချဲ့ခြင်း၊ ပြုပြင်ခြင်းများပြုလုပ်ရာ တွင်လည်း အကြောင်းအမျိုးမျိုးပြ၍ ဟန့်တားခြင်းများ ပြုလုပ်ခဲ့ပါတယ်။ ဥက္ကဋ္ဌကြီးခင်ဗျား။ Power Point သုံးခွင့်ပြုပါခင်ဗျား။ ဒါကတော့ မိမိမဲဆန္ဒနယ် ပွင့်ဖြူမြို့ပေါ် ရှိ အာဇာနည်ကျောက်တိုင်ဖြစ်ပါတယ်။ ၎င်းကျောက်တိုင်မှာ ၁၉၅၈ ခုနှစ် သခင်ဖိုးဘကိုယ်တိုင် အာဇာနည်များ၏ အရိုးပြာများနှင့် တည်ဆောက်ခဲ့သော အာဇာနည်ကျောက်တိုင် ဖြစ်ပါတယ်။ ဒါကတော့ အာဇာနည်ကျောက်တိုင်အနီး မဆလ အစိုးရလက်ထက်တွင် ဆောက်လုပ်ခဲ့သော မိခင်နှင့် ကလေးစောင့်ရှောက်ရေးဌာနနှင့် နေ့ကလေးထိန်းကျောင်းဖြစ်ပါတယ်။ ဒါကတော့ စစ်အစိုးရ လက်ထက်တွင် ဆောက်လုပ်ခဲ့သော ဆိုင်ခန်းများဖြစ်ပါတယ်။ ဥက္ကဌကြီးခင်ဗျား။ ယခုအခါ အာဇာနည်ကျောက်တိုင်ကို လက်ရှိလူငယ်လူရွယ်များနှင့် မြို့ခံ၊ ဒေသခံပြည်သူများရှိမှန်းမသိအောင် ဖြစ်နေပါတယ်။ သို့ဖြစ်ပါ၍ ယနေ့ ပြည်သူကိုယ်စားပြု သော အစိုးရလက်ထက်တွင် အများပြည်သူများ လွတ်လပ်စွာအာဇာနည်နေ့အခမ်းအနားများ ပြုလုပ်ကျင်းပ နိုင်ရန်နှင့် အာဇာနည်ကွင်းများ လွတ်လပ်စွာပြုပြင်တိုးချဲ့ဆောက်လုပ်ရန် အောက်ပါမေးခွန်းများကို မေးမြန်းရခြင်းဖြစ်ပါတယ်။ (၁) အာဇာနည်နေ့အခမ်းအနားများကို လွတ်လပ်စွာကျင်းပခွင့်ပြုရန် အစီ အစဉ်ရှိ/မရှိ။ (၂) အာဇာနည်ကျောက်တိုင်နှင့် အာဇာနည်ကွင်းများကို လွတ်လွတ်လပ်လပ်ပြင်ဆင် တိုးချဲ့ခွင့် ပြုရန်အစီအစဉ် ရှိ/မရှိ။ (၃) ပွင့်ဖြူမြို့ပေါ်ရှိ အာဇာနည်ကျောက်တိုင်ကွင်း၏ ဘေးပတ်ရှာ လယ်မှ ဆိုင်ခန်းများ၊ ဌာနဆိုင်ရာအဆောက်အဦများ ပိတ်ဆို့ဆောက်လုပ်ထားခြင်းကို ဖယ်ရှားပေးရန် အစီအစဉ်ရှိ/မရှိကို လွှတ်တော်ဥက္ကဋ္ဌကြီးမှတစ်ဆင့် လေးစားစွာမေးမြန်းအပ်ပါတယ်ခင်ဗျား။</speech>
<speech type='speaker'>
သက်ဆိုင်ရာ ပြည်ထောင်စုဝန်ကြီးဌာနက ဖြေကြားရန်ဖြစ်ပါတယ်။
</speech>
<speech><agency id='30'>ဒေါက်တာဝင်းမြတ်အေး(ပြည်ထောင်စုဝန်ကြီး၊ လူမှုဝန်ထမ်း၊ ကယ်ဆယ်ရေးနှင့် ပြန်လည် နေရာချထားရေးဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော် ကိုယ်စားလှယ်များ၊ ဖိတ်ကြားထားသော ဧည့်သည်တော်များအားလုံး ကိုယ်စိတ်နှစ်ဖြာ ကျန်းမာ၊ ချမ်းသာကြပါစေလို့ ဆုမွန်ကောင်းတောင်းအပ်ပါတယ်။ မကွေးတိုင်းဒေသကြီး၊ ပွင့်ဖြူမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးထွန်းထွန်း မေးမြန်းထားရှိတဲ့ ယနေ့ပြည်သူကိုယ်စားပြုသော အစိုးရလက်ထက်တွင် အာဇာနည်နေ့အခမ်းအနားများကို လွတ်လပ်စွာကျင်းပခွင့်ပြုရန် အာဇာနည် ကျောက်တိုင်းကွင်းများအား ပြန်လည်ပြုပြင်ခြင်းများနှင့် မကွေးတိုင်းဒေသကြီး၊ ပွင့်ဖြူမြို့ပေါ်ရှိ အာဇာနည်ကျောက်တိုင်ကွင်း၏ ဘေးပတ်ချာလည်မှ ဆိုင်ခန်းများ၊ ဌာနဆိုင်ရာအဆောက်အဦများ ပိတ်ဆို့ဆောက်လုပ်ထားရှိမှုကို ဖယ်ရှားပေးရန် အစီအစဉ်ရှိ/မရှိသိလိုခြင်းနှင့်စပ်လျဉ်းသည့် မေးခွန်း အား မကွေးတိုင်းဒေသကြီးအစိုးရအဖွဲ့ကိုယ်စား ရှင်းလင်းဖြေကြားသွားမှာဖြစ်ပါတယ်။ ဥက္ကဋ္ဌကြီး ခင်ဗျား။ မကွေးတိုင်းဒေသကြီး၊ မင်းဘူးခရိုင်၊ ပွင့်ဖြူမြို့ပေါ်ရှိ အာဇာနည်ကျောက်တိုင် တည်ရှိသည့် နေရာသည် အရှေ့ပိုင်းရပ်ကွက်၊ သန့်စင်လမ်းရှိ မြို့နယ်မိခင်နှင့်ကလေးစောင့်ရှောက်ရေးအသင်းရုံး နှင့် ၎င်းအသင်း၏ကြီးကြပ်မှုဖြင့် ကိုယ့်အားကိုယ်ကိုး တည်ဆောက်ခဲ့သော မူလတန်းကြိုကျောင်း အဆောက်အဦနှစ်ခု၏ကြားတွင် တည်ရှိပါတယ်။ ပွင့်ဖြူမြို့နယ် မိခင်နှင့်ကလေးစောင့်ရှောက်ရေး အသင်းရုံးအား ၁၉၅၈ ခုနှစ်တွင် စတင်တည်ဆောက်ခဲ့ပြီး အကြောင်းအမျိုးမျိုးကြောင့် ၁၉၇၅ ခုနှစ် တွင် ပြိုကျပျက်စီးခဲ့သည့်အတွက် ၁၉၉၀ ခုနှစ်တွင် အသင်း၏ရန်ပုံငွေဖြင့် အုတ်မိုးအုတ်ကာ၊ ကွန်ကရစ်ခင်းအဆောက်အဦအား အခိုင်အမာပြန်လည်တည်ဆောက်ထားရှိခဲ့ပြီး အဆောက်အအုံ တည်ရှိရာ မြေဧက ၀.၁၁၈ ဧကအား အသင်းပိုင်မြေနေရာအဖြစ် ၂၀၀၇ ခုနှစ်၊ ဖေဖော်ဝါရီလမှ စတင် ၍ မြေငှားဂရန်လျှောက်ထားခဲ့ရာ ပွင့်ဖြူမြို့နယ် မိခင်နှင့်ကလေးစောင့်ရှောက်ရေးအသင်းအမည်ဖြင့် ၂၀၀၇ ခုနှစ်၊ နိုဝင်ဘာလ ၇ ရက်နေ့မှ ၂၀၃၇ ခုနှစ်၊ နိုဝင်ဘာလ ၆ ရက်နေ့အထိ နှစ် ၃၀ မြေဂရန် ရရှိထားပါတယ်။ ပွင့်ဖြူမြို့၊ အရှေ့ပိုင်းရပ်ကွက်၊ ကွင်းအမှတ်(၉၀၅.C)၊ ဦးပိုင်အမှတ်(N-၉၆)၊ ဧရိယာဧက ၀.၁၁၈ ဧကအား ပွင့်ဖြူမြို့နယ် မိခင်နှင့်ကလေးစောင့်ရှောက်ရေးအသင်းသည် အသင်းရန်ပုံငွေ တိုးတက်ရရှိစေရန်အတွက် အသင်းပိုင်မြေပေါ်ရှိ ရှေ့မျက်နှာစာတန်းတွင် ၁၂ x ၉ ပေ ရှိသော အုတ်ကာ၊ သွပ်မိုး၊ ကွန်ကရစ်ခင်း ဆိုင်ခန်းခြောက်ခန်း ဆောက်လုပ်စေပြီး ငါးခန်းအား ပုဂ္ဂလိက ငါးဦးသို့ လစဉ်မြေငှားရမ်းခပေးသွင်းစေခဲ့ပါတယ်။ တစ်ခန်းအား အသင်းပိုင်အဖြစ်ထားရှိပြီး ၎င်းဆိုင်ခန်းငှားရမ်းခငွေအား အသင်း၏ရန်ပုံငွေအဖြစ် မြန်မာ့စီးပွားရေးဘဏ်တွင် အပ်နှံထားရှိ၍ လုပ်ငန်းလိုအပ်ချက်ရှိပါက အသင်း၏အစည်းအဝေးမှတ်တမ်းဖြင့် ထုတ်ယူသုံးစွဲပြီး လုပ်ငန်းများကို ဆောင်ရွက်လျက်ရှိပါတယ်။ ပွင့်ဖြူမြို့နယ် မိခင်နှင့်ကလေးစောင့်ရှောက်ရေးအသင်းအနေဖြင့် မြေငှား ဂရန်ရရှိပြီး အသင်းရုံး အဆောက်အဦနှင့် ရှေ့မျက်နှာစာတန်းတွင် အသင်းရန်ပုံငွေတိုးပွားစေရေး အတွက် ဆိုင်ခန်းခြောက်ခန်းအား ခိုင်ခန့်စွာ တည်ဆောက်ထားရှိသည့်အတွက် မြို့နယ်မိခင်နှင့် ကလေးစောင့်ရှောက်ရေးအသင်းရုံးနှင့် အသင်းပိုင် ဆိုင်ခန်းများအား ဖျက်သိမ်းပေးရန် အစီအစဉ်မရှိပါ။ ပွင့်ဖြူမြို့နယ် မိခင်နှင့်ကလေးစောင့်ရှောက်ရေးအသင်း၏ ကြီးကြပ်မှုဖြင့် တည်ဆောက်ခဲ့သည့် ကိုယ့်အားကိုယ်ကိုး မူလတန်းကြို ကျောင်းသည် ပွင့်ဖြူမြို့၊ အရှေ့ပိုင်းရပ်ကွက် (၉၀၅.B)၊ ဦးပိုင်အမှတ် (N-97)၊ မြေကွက်အမှတ်(၃၀/၉၁)၊ ဧရိယာဧက ၁.၃၈၃ ဧကဖြစ်ပြီး မြို့နယ်မြေစာရင်းဦးစီးဌာန၏ ၁၉၄၆-၁၉၄၇ မြေပုံနှင့်စာရင်းအရ အစိုးရမြေလွတ်ဖြစ်ပြီး ၁၉၈၁ ခုနှစ်၊ နိုဝင်ဘာလ ၂ ရက်နေ့တွင် စတင်အသုံးပြုခဲ့ရာ ၁၉၈၃ ခုနှစ်၊ ဖေဖော်ဝါရီလ ၃ ရက် ရက်စွဲပါစာအမှတ်၊ ၅၂၉/၀၁၉/၁၀၁/၈၃ အရ လူမှုဝန်ထမ်း၊ ကယ်ဆယ်ရေးနှင့် ပြန်လည်နေရာချထားရေးဝန်ကြီးဌာန၏ စေတနာမူကြိုကျောင်း အဖြစ် အသိအမှတ်ပြုပြီး ပျဉ်ထောင်၊ သက္ကယ်မိုး ကိုယ့်အားကိုယ်ကိုး မူလတန်းကြို ကျောင်းတွင် ကျောင်းသားကျောင်းသူများလက်ခံ၍ ပညာသင်ကြားပေးခဲ့ပြီး ကျောင်းရန်ပုံငွေရရှိရေးနှင့် စာသင် ပေးသည့် ဆရာဆရာမများ၏ လစဉ်ထောက်ပံ့စရိတ်အား ရေရှည်ကြာမြင့်စွာ ထောက်ပံ့ပေးနိုင်ရန်နှင့် ကျောင်းပြင်ဆင်ခြင်းလုပ်ငန်းများ ဆောင်ရွက်နိုင်ရန် ရန်ပုံငွေရရှိစေရေးအတွက် ၂၀၀၇ ခုနှစ်တွင် ကျောင်းရှေ့မျက်နှာစာ၌ အုတ်ကာ၊ သွပ်မိုး၊ ကွန်ကရစ်ခင်း၊ ၁၂x ၉ ပေ ဆိုင်ခန်း ၁၀ ခန်း ဆောက်လုပ် ခဲ့ပြီး ကိုးခန်းအား ပုဂ္ဂလိကပိုင်အဖြစ် သုံးစွဲ၍ ၎င်းတို့က မူလတန်းကြိုကျောင်းသို့ လစဉ်မြေငှားရမ်းခ ပေးသွင်းစေပြီး တစ်ခန်းအား မူကြိုကျောင်းပိုင်အဖြစ်ထားရှိကာ ဆိုင်ခန်းငှားရမ်းခ ရန်ပုံငွေအား ကျောင်းဆရာဆရာမများ လစဉ်ထောက်ပံ့စရိတ်အတွက် လိုအပ်ငွေနှင့် ကျောင်းပြုပြင်ခြင်းအတွက် လိုအပ်ငွေများကို ကျောင်းကော်မတီ၏ အစည်းအဝေးဆုံးဖြတ်ချက်ဖြင့် သုံးစွဲဆောင်ရွက်လျက် ရှိပါတယ်။ ဥက္ကဌကြီးခင်ဗျား။ လက်ရှိအခြေအနေမှာ မူလတန်းကြို ကျောင်း၌ ဆရာမသုံးဦး၊ အထွေထွေ တစ်ဦးနှင့် ကျောင်းသားကျောင်းသူ ၃၀ ဦးတို့အား ပညာသင်ကြားပေးလျက်ရှိရာ ပညာသင်ကြားနေ သော ဆရာမများအား လစဉ်ထောက်ပံ့ငွေပေးအပ်ရာမှာလည်းကောင်း၊ ကျောင်းအဆောက်အဦနှင့် ပတ်သက်၍ ပြုပြင်ခြင်းလုပ်ငန်းဆောင်ရွက်ရာမှာလည်းကောင်း၊ ကလေးအားကစားကွင်းပစ္စည်းများ ဝယ်ယူရာတွင်လည်းကောင်း၊ ၎င်းဆိုင်ခန်းခ ငှားရမ်းရရှိငွေမှ ထုတ်နုတ်အသုံးပြုနေရသည့်အပြင် ခိုင်ခန့်စွာတည်ဆောက်ထားရှိရေးအတွက် အဆောက်အဦများဖြစ်ခြင်း၊ မူလတန်းကြို ကျောင်းအနေဖြင့် ဖယ်ရှားပေးရမည်ဆိုပါက ကျောင်းမြေနေရာအစားထိုးပေးအပ်လျက် ကျောင်းပြန်ဆောက်ပေးရန် လိုအပ်ပြီး မျက်နှာစာရှိ ဆိုင်ခန်းများအတွက်ပါ မြေနေရာအစားထိုးပြန်လည်ပေးအပ်ရမည်ဖြစ်၍ လောလောဆယ်တွင် ဖျက်သိမ်းပေးရန်အခက်အခဲ ရှိပါတယ်။ မကွေးတိုင်းဒေသကြီး မြန်မာ့ဆက်သွယ်ရေးလုပ်ငန်း၊ မကွေးမြို့မှ ၂၀၁၄ ခုနှစ်၊ မေလ ၂၇ ရက် ရက်စွဲပါစာအမှတ်၊ စမရ/၀၀၁/၃၄/ဆိုင်ခန်း/၂၀၁၄-၂၀၁၅/၂၆၀၁ ဖြင့် မကွေးတိုင်းဒေသကြီး၊ မြန်မာ့ ဆက်သွယ်ရေးလုပ်ငန်းပိုင် စာတိုက်များရှိ ဖွင့်လှစ်နေသော ဆိုင်ခန်းများအား ၂၀၁၄ ခုနှစ် ဧပြီလတွင် နောက်ဆုံးထား၍ ဖျက်သိမ်းရန်အကြောင်းကြားထားရာ မကွေးတိုင်းဒေသကြီးအတွင်းရှိ ချောက် စာတိုက်နှင့် ပခုက္ကူစာတိုက်များရှိ ဆိုင်ခန်းများမှာ ၂၀၁၄ ခုနှစ် ဧပြီလတွင် ဖျက်သိမ်းပြီးဖြစ်သော် လည်း ပွင့်ဖြူမြို့နယ်၊ ပွင့်ဖြူစာတိုက်ရှိ ဖွင့်လှစ်လျက်ရှိသည့် ဆိုင်ခန်း ၂၃ ခန်းမှာ ဆက်လက်အသုံးပြု နေဆဲဖြစ်ကြောင်း မြန်မာ့စာတိုက်လုပ်ငန်း၊ မကွေးမြို့မှ ၂၀၁၆ ခုနှစ်၊ ဧပြီလ ၄ ရက်နေ့ ရက်စွဲပါ စာအမှတ်၊ မစတ/ထပ/၇၃/၂၀၁၆-၂၀၁၇/၄၂၁ ဖြင့် မြန်မာ့စာတိုက်လုပ်ငန်း(ရုံးချုပ်)နေပြည်တော်သို့ တင်ပြထားပြီး ဖြစ်ပါတယ်။ ပွင့်ဖြူမြို့ အရှေ့ပိုင်းရပ်ကွက်ရှိ ယခင်အာဇာနည်ကျောက်တိုင် တည်ရှိရာ နေရာသည် မြို့နယ်မိခင်နှင့်ကလေးစောင့်ရှောက်ရေးအသင်းပိုင် ဂရန်မြေဖြစ်ခြင်း၊ မူလတန်းကြို ကျောင်းဆောက်လုပ်ထားခြင်း၊ ဆောက်လုပ်ထားသည့်ဆိုင်ခန်းများသည်လည်း အသင်းရန်ပုံငွေရရှိ ခြင်း၊ မူလတန်းကြိုကျောင်းဆရာဆရာမများအတွက် လစဉ်ထောက်ပံ့ငွေ ပေးအပ်နိုင်ရေးအတွက် ဖြစ်ပါ၍ လတ်တလောအခြေအနေတွင် ဆိုင်ခန်းများအား ဖျက်သိမ်းပေးရန်အစီအစဉ်မရှိပါကြောင်း ဖြေကြားအပ်ပါတယ်။ ကျေးဇူးတင်ပါတယ်ခင်ဗျား။ (ဩဘာသံများ) </speech>
<speech><mp id='1460'>ဦးထွန်းထွန်း(ပွင့်ဖြူမဲဆန္ဒနယ်)</mp> တစ်နိုင်ငံလုံးအတိုင်းအတာမှာ အာဇာနည်နေ့ အခမ်းအနားများကို လွတ်လပ်စွာကျင်းပခွင့်ရှိ/မရှိ၊ ဒါကိုလည်းကောင်းစွာသိရှိလိုပါတယ်။ နောက် တစ်ခုက ယခုဆောက်လုပ်သောဆိုင်ခန်းများမှာ ဆိုင်ခန်းတစ်ခန်းသာ မိခင်နှင့်ကလေး စောင့်ရှောက်ရေး ရန်ပုံငွေသာရရှိပါတယ်။ ကျန်ဆိုင်ခန်းများက မိခင်နှင့်ကလေး၊ ယခင်ဥက္ကဋ္ဌနှင့် လွှတ်တော်ကိုယ်စားလှယ်ဟောင်းများ၏ဆိုင်ခန်းများဖြစ်ပါတယ်။ ဒါကြောင့်မို့လို့ မြို့နယ်မှာရှိသော ကျောင်းသူကျောင်းသားများ၊ အများပြည်သူများလွတ်လပ်စွာ ဂါရဝပြု နိုင်ရန်နေ့ကလေးတိမ်းတောင်း နှင့် အပြင်မှ ပုဂ္ဂလိကဆိုင်ခန်းများအား ဖယ်ရှားပေးပါရန် ဝန်ကြီးအား ဥက္ကဋ္ဌကြီးမှတစ်ဆင့် မေတ္တာ ရပ်ခံပါတယ်ခင်ဗျား။ </speech>
<speech><agency id='30'>ဒေါက်တာဝင်းမြတ်အေး(ပြည်ထောင်စုဝန်ကြီး၊ လူမှုဝန်ထမ်း၊ ကယ်ဆယ်ရေးနှင့် ပြန်လည် နေရာချထားရေးဝန်ကြီးဌာန)</agency>လွှတ်တော်ကိုယ်စားလှယ်ကြီး မေးမြန်းချက်နှင့်ပတ်သက်၍ မကွေးတိုင်းဒေသကြီးအစိုးရအဖွဲ့ကိုယ်စား ရှင်းလင်းဖြေကြားရတာဖြစ်တဲ့အတွက်ကြောင့် ကျွန်တော် တို့ဝန်ကြီးဌာနနှင့် မကွေးတိုင်းဒေသကြီးအစိုးရအဖွဲ့နှင့် ပူးပေါင်းပြီးတော့ ကျွန်တော်တို့ပြန်လည်ပြီး တော့ ဒီကိစ္စကို စဉ်းစားဆောင်ရွက်ပါမယ်လို့ ပြောကြားလိုပါတယ်။ ကျေးဇူးတင်ပါတယ်။ (ဩဘာသံများ)</speech>
</Q-A>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီနေ့အတွက် မေးခွန်းများ မေးမြန်းခြင်း၊ ဖြေကြားခြင်း အစီအစဉ်ပြီးပါပြီ။ မေးခွန်းများကိုဖြေကြားပေးပြီးတဲ့ သက်ဆိုင်ရာဝန်ကြီးများ ပြန်လည် ထွက်ခွာနိုင်ပါတယ်။
</speech>
</section>
<section value = 'Bill'>
<bill>
<title>အမျိုးသားလွှတ်တော်က ပြင်ဆင်ချက်မရှိ ပြန်လည်ပေးပို့သော ဓာတုပစ္စည်းနှင့် ဆက်စပ် ပစ္စည်းများအန္တရာယ်မှ တားဆီးကာကွယ်ရေးနည်းဥပဒေများနှင့် စပ်လျဉ်း၍ လက်ခ ရရှိကြောင်း နှင့် ဆက်လက် ဆောင်ရွက်သွားမည်ဖြစ်ကြောင်း လွှတ်တော်သို့ အသိပေးတင်ပြခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ပြည်သူ့ လွှတ်တော်မှာစတင်ဆွေးနွေး၍ ပြင်ဆင်ချက်ဖြင့် အတည်ပြုခဲ့ပြီး အမျိုးသားလွှတ်တော်သို့ပေးပို့ထားသော ဓာတုပစ္စည်းနှင့် ဆက်စပ် ပစ္စည်းများအန္တရာယ်မှ တားဆီးကာကွယ်ရေးနည်းဥပဒေများကို အမျိုးသားလွှတ်တော်၌ ပြင်ဆင်ချက် မရှိ အတည်ပြုပြီးနောက် ၇-၆-၂၀၁၆ ရက်နေ့မှာ ပြည်သူ့လွှတ်တော်သို့ ပြန်လည်ပေးပို့လာပါတယ်။ ဓာတုပစ္စည်းနှင့်ဆက်စပ်ပစ္စည်းများအန္တရာယ်မှ တားဆီးကာကွယ်ရေးနည်းဥပဒေများကို လွှတ်တော် နှစ်ရပ်လုံးက သဘောတူခြင်းဖြစ်၍ ပြည်ထောင်စုလွှတ်တော်ကအတည်ပြု သည်ဟုမှတ်ယူပြီး ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၁၉၂ နည်းဥပဒေခွဲ(ဂ)နှင့်(ဃ)တို့အရ ဆက်လက်ဆောင် ရွက်သွားမည်ဖြစ်ကြောင်း ကြေညာပါတယ်။ (ဩဘာသံများ)
</speech>
<title>အမျိုးသားလွှတ်တော်က ပြင်ဆင်ချက်မရှိ ပြန်လည်ပေးပို့သော လျှပ်စစ်နည်းဥပဒေများနှင့် စပ်လျဉ်း၍ လက်ခံရရှိကြောင်းနှင့် ဆက်လက်ဆောင်ရွက်သွားမည်ဖြစ်ကြောင်းလွှတ်တော်သို့ အသိပေးတင်ပြခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ပြည်သူ့လွှတ်တော်မှာ စတင်ဆွေးနွေး၍ ပြင်ဆင်ချက်ဖြင့်အတည်ပြုခဲ့ပြီး အမျိုးသားလွှတ်တော်သို့ပေးပို့ထားသော လျှပ်စစ် နည်းဥပဒေများကို အမျိုးသားလွှတ်တော်၌ ပြင်ဆင်ချက်မရှိ အတည်ပြုပြီးနောက် ၇-၆-၂၀၁၆ ရက်နေ့မှာ ပြည်သူ့လွှတ်တော်သို့ ပြန်လည်ပေးပို့လာပါတယ်။ လျှပ်စစ်နည်းဥပဒေများကို လွှတ်တော် နှစ်ရပ်လုံးက သဘောတူခြင်းဖြစ်၍ ပြည်ထောင်စုလွှတ်တော်က အတည်ပြု သည်ဟု မှတ်ယူပြီး ၂၀၁၃ ခုနှစ်၊ ပြည်သူ့လွှတ်တော် ဆိုင်ရာနည်းဥပဒေ ၁၉၂ နည်းဥပဒေခွဲ(ဂ)နှင့်(ဃ)တို့အရ ဆက်လက် ဆောင်ရွက်သွားမည် ဖြစ်ကြောင်း ကြေညာပါတယ်။ (ဩဘာသံများ)
</speech>
အမျိုးသားလွှတ်တော်က ပြင်ဆင်ချက်ဖြင့် ပြန်လည်ပေးပို့သော အဂတိလိုက်စားမှု တိုက်ဖျက်ရေးဥပဒေကို ပြင်ဆင်သည့် ဥပဒေကြမ်းကို လက်ခံရရှိကြောင်းနှင့် ပြင်ဆင်ချက်အဆို တင်သွင်းလိုသည့် လွှတ်တော်ကိုယ်စားလှယ်များ အမည်စာရင်းတင်သွင်းနိုင်ကြောင်း
<speech type='speaker'>
လွှတ်တော်ကိုယ်စားလှယ်များခင်ဗျား။ ပြည်သူ့လွှတ်တော်မှာ စတင်ဆွေးနွေး၍ ပြင်ဆင်ချက်ဖြင့်အတည်ပြုခဲ့ပြီး အမျိုးသားလွှတ်တော်သို့ပေးပို့ထားသော အဂတိလိုက်စားမှု တိုက်ဖျက်ရေး ဥပဒေကိုပြင်ဆင်သည့်ဥပဒေကြမ်းကို ၈-၆-၂၀၁၆ ရက်နေ့မှာ အမျိုးသားလွှတ်တော်က ပြင်ဆင်ချက်ဖြင့် ပြန်လည်ပေးပို့လာပါတယ်။ ပြင်ဆင်ချက်မိတ္တူများကိုလည်း ကိုယ်စားလှယ်များထံ ဖြန့်ဝေပြီးဖြစ်ပါတယ်။
</speech>
</bill></section>
</discussion><postface>
<title>ပြည်သူ့လွှတ်တော်ဥက္ကဋ္ဌက ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး (၄၂)ရက်မြောက်နေ့ ရပ်နားကြောင်းနှင့် အစည်းအဝေး(၄၃)ရက်မြောက်နေ့ ဆက်လက် ကျင်းပမည့် နေ့ရက်နှင့်အချိန်ကို ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ယခု ဒုတိယအကြိမ် ပြည်သူ့ လွှတ်တော် ပထမပုံမှန်အစည်းအဝေး (၄၂)ရက်မြောက်နေ့ကို ရပ်နားပါမယ်။ ဒုတိယအကြိမ် ပြည်သူ့ လွှတ်တော် ပထမပုံမှန်အစည်းအဝေး (၄၃)ရက်မြောက်နေ့ကို ၂၀၁၆ ခုနှစ်၊ ဇွန်လ ၁၀ ရက် (သောကြာနေ့)နံနက် ၁၀း၀၀ နာရီအချိန်မှာ ဆက်လက်ကျင်းပမှာဖြစ်ကြောင်း ကြေညာပါတယ်။ (ဩဘာသံများ)
</speech>
</postface>
</transcript>
</doc>
