<doc>
<docinfo>
<docno>02-05-47.xml</docno>
<pdf>02-05-47.pdf</pdf>
<term value='02'>ဒုတိယအကြိမ်</term>
<session value='05'/>
<sittingday value='47'> </sittingday>
<legislature value='lower'>ပြည်သူ့လွှတ်တော်</legislature>
<title>
ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၄၇)ရက်မြောက်နေ့မှတ်တမ်း
</title>
<date value='21-08-2017'>၁၃၇၉ ခုနှစ်၊ ဝါခေါင်လပြည့်ကျော် ၁၄ ရက် (၂ဝ၁၇ ခုနှစ်၊ သြဂုတ် ၂၁ ရက်) (တနင်္လာနေ့)</date>
</docinfo>
<transcript>
<preface>
<p>နေပြည်တော်ရှိ ပြည်သူ့လွှတ်တော်အစည်းအဝေးခန်းမတွင် ဒုတိယအကြိမ်ပြည်သူ့လွှတ်တော် ပဉ္စမပုံမှန်အစည်းအဝေး (၄၇)ရက်မြောက်နေ့ကို နံနက် ၁၀း၂၀ နာရီအချိန်၌ စတင်ကျင်းပပါသည်။ ပြည်သူ့လွှတ်တော်အစည်းအဝေးကို ကြီးကြပ်ကွပ်ကဲမှုအဖြစ် ပြည်သူ့လွှတ်တော်ဥက္ကဋ္ဌ ဦးဝင်းမြင့် က ဆောင်ရွက်ပြီး၊ အခမ်းအနားမှူးအဖြစ် ဦးတင်ဝင်းအောင်၊ ညွှန်ကြားရေးမှူးချုပ်၊ ပြည်သူ့လွှတ်တော်ရုံးက ဆောင်ရွက်ပါသည်။</p>  
<title>ပြည်သူ့လွှတ်တော် အစည်းအဝေး အထမြောက်ကြောင်းနှင့် စတင်ကျင်းပကြောင်း ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ကျင်းပတဲ့ ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၄၇)ရက်မြောက်နေ့မှာ ပြည်သူ့လွှတ်တော် လွှတ်တော် အခွင့်အရေး ကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ပြည်သူ့လွှတ်တော် ကိုယ်စားလှယ် ၄၃၅ ဦးရှိတဲ့အနက် ၃၈၆ ဦး တက်ရောက်ပါတယ်။ အစည်းအဝေးသို့ တက်ရောက် ခွင့်ရှိသူဦးရေ စုစုပေါင်းရဲ့ ၈၈.၇၄ ရာခိုင်နှုန်းရှိတဲ့အတွက် အစည်းအဝေးအထမြောက်ကြောင်းနှင့် စတင်ကျင်းပကြောင်း ကြေညာပါတယ်။ (ဩဘာသံများ)
</speech>
<leave>
<title>ပြည်သူ့လွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type='speaker'>
ယခု အစည်းအဝေးမတက်ရောက်နိုင်တဲ့ လွှတ်တော်ကိုယ်စားလှယ်များအတွက် ခွင့်ပန်ကြားရန်ဖြစ်ပါတယ်။
</speech>
<speech><mp id='309'>ဒေါက်တာလှမိုး (အဖွဲ့ဝင်၊ လွှတ်တော်အခွင့်အရေးကော်မတီ)</mp> လေးစားအပ်ပါသော ပြည်သူ့လွှတ်တော်ဥက္ကဌကြီးခင်ဗျား။ ယနေ့ ၂၀၁၇ ခုနှစ်၊ သြဂုတ်လ ၂၁ ရက်နေ့ ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၄၇)ရက်မြောက်နေ့သို့ မတက်ရောက်နိုင်ပါသဖြင့် ခွင့်ပန်ကြားသူ လွှတ်တော်ကိုယ်စားလှယ်များ၏ကိုယ်စား ပြည်သူ့လွှတ်တော် လွှတ်တော်အခွင့်အရေး ကော်မတီအတွင်းရေးမှူး ကျွန်တော် ဒေါက်တာလှမိုး၊ အောင်မြေသာစံမဲဆန္ဒနယ်က ကိုယ်စား ခွင့်ပန် ကြားသွားမှာ ဖြစ်ပါတယ်။ ပြည်သူ့လွှတ်တော်မှာ ယနေ့တက်ရောက်ခွင့်ရှိသော ကိုယ်စားလှယ် ၄၃၅ ဦး ရှိပြီး တက်ရောက်သူကိုယ်စားလှယ် ၃၈၆ ဦးရှိကာ ယနေ့ ခွင့်ပန်ကြားသူ ၃၉ ဦးရှိပါတယ်။ ခွင့်ပန်ကြားသူ များကတော့ (၁) ဆင်ပေါင်ဝဲမဲဆန္ဒနယ်မှ ဦးနေထက်ဝင်း ခွင့် ၁ ရက်၊ (၂) မြောက်ဥက္ကလာပမဲဆန္ဒနယ်မှ ဒေါက်တာသန်းဝင်း ခွင့် ၃ ရက်၊ (၃) မှော်ဘီမဲဆန္ဒနယ်မှ ဦးအောင်ဝင်း ခွင့် ၁ ရက်၊ (၄) လားရှိုးမဲဆန္ဒနယ်မှ ဒေါက်တာစိုင်းမောက်ခမ်း ခွင့် ၃ ရက်၊ (၅) ကလေးမဲဆန္ဒနယ်မှ ဒေါ်အေးအေးမူ(ခ)ရှားမီး ခွင့် ၅ ရက်၊ (၆) ကျောက်ကြီးမဲဆန္ဒနယ်မှ ဦးမြင့်ငွေ ခွင့် ၁ ရက်၊ (၇) ဒိုက်ဦးမဲဆန္ဒနယ်မှ ဦးဘုန်းမြင့်အောင် ခွင့် ၁ ရက်၊ (၈) ကွမ်းခြံကုန်းမဲဆန္ဒနယ်မှ ဦးစိုးသူရထွန်း ခွင့် ၁ ရက်၊ (၉) နမ့်စန်မဲဆန္ဒနယ်မှ ဦးဌေးလွင်(ခ)ဦးဒီလုံး ခွင့် ၅ ရက်၊ (၁၀) မိုင်းပန်မဲဆန္ဒနယ်မှ ဦးစိုင်းကျော်မိုး ခွင့် ၁ ရက်၊ (၁၁) ရပ်စောက်မဲဆန္ဒနယ်မှ ဦးခင်မောင်မြင့် ခွင့် ၁ ရက်၊ (၁၂) အမရပူရမဲဆန္ဒနယ်မှ ဦးစိုးမြင့်(ခ)ဦးအောင်ဇော်မြင့် ခွင့် ၁ ရက်၊ (၁၃) နမ္မတူမဲဆန္ဒနယ်မှ ဒေါ်နန်းခမ်းအေး ခွင့် ၃ ရက်၊ (၁၄) ဖယ်ခုံမဲဆန္ဒနယ်မှ ဦးဖိုးမောင် ခွင့် ၁ ရက်၊ (၁၅) နောင်ချို မဲဆန္ဒနယ်မှ ဦးထွန်းအောင်(ခ)ဦးထွန်းထွန်းဟိန် ခွင့် ၅ ရက်၊ (၁၆) ရွှေတောင်မဲဆန္ဒနယ်မှ ဒေါ်မြခွာညိုဦး ခွင့် ၅ ရက်၊ (၁၇) တောင်တွင်းကြီးမဲဆန္ဒနယ်မှ ဦးမင်းသိန်း ခွင့် ၁ ရက်၊ (၁၈) တနိုင်းမဲဆန္ဒနယ်မှ ဦးလင်းလင်းဦး ခွင့် ၅ ရက်၊ (၁၉) တံတားဦးမဲဆန္ဒနယ်မှ ဒေါ်စိုးနွယ်အေး ခွင့် ၁ ရက်၊ (၂၀) ကျိုက်ထိုမဲဆန္ဒနယ်မှ ဒေါက်တာခင်ဆောင် ခွင့် ၃ ရက်၊ (၂၁) ကျိုက်မရောမဲဆန္ဒနယ်မှ ဦးစောကျော်ဝင်းမောင် အစည်းအဝေးပြီးဆုံးသည်အထိ၊ (၂၂) ဒေးဒရဲမဲဆန္ဒနယ်မှ ဒေါက်တာဒေါ်ခင်ညို ခွင့် ၁ ရက်၊ (၂၃) ဖျာပုံမဲဆန္ဒနယ်မှ ဦးဝင်းထွတ် ခွင့် ၁ ရက်၊ (၂၄) ဘိုကလေးမဲဆန္ဒနယ်မှ ဦးမင်းသိုင်း ခွင့် ၁ ရက်၊ (၂၅) သာပေါင်းမဲဆန္ဒနယ်မှ ဦးသိန်းထွန်း ခွင့် ၁ ရက်၊ (၂၆) ကနီမဲဆန္ဒနယ်မှ ဦးထွန်းထွန်းနိုင် ခွင့် ၁ ရက်၊ (၂၇) ဟိုပုန်းမဲဆန္ဒနယ်မှ ဦးခွန်အောင်ကျော် ခွင့် ၁ ရက်၊ (၂၈) မင်္ဂလာတောင်ညွန့်မဲဆန္ဒနယ်မှ ဒေါ်ဖြူဖြူသင်း ခွင့် ၁ ရက်၊ (၂၉) ရွှေဘိုမဲဆန္ဒနယ်မှ ဒေါက်တာဒေါ်အေဇင်လတ် ခွင့် ၁ ရက်၊ (၃၀) အင်းတော်မဲဆန္ဒနယ်မှ ဒေါက်တာဒေါ်ပြုံး ခွင့် ၁ ရက်၊ (၃၁) ကျောက်မဲမဲဆန္ဒနယ်မှ ဦးစိုင်းထွန်းအောင် ခွင့် ၄ ရက်၊ (၃၂) မိုင်းဆတ်မဲဆန္ဒနယ်မှ ဦးစိုင်းခတ္တိယ ခွင့် ၅ ရက်၊ (၃၃) တောင်ဥက္ကလာပမဲဆန္ဒနယ်မှ ဒေါက်တာစောနိုင် ခွင့် ၁ ရက်၊ (၃၄) လောက်ကိုင်မဲဆန္ဒနယ်မှ ဦးလူတယ်ဟုန်(ခ) ဦးအောင်ရွှေ ခွင့် ၅ ရက်၊ (၃၅) ဗဟန်းမဲဆန္ဒနယ်မှ ဦးထွန်းမြင့် ခွင့် ၁ ရက်၊ (၃၆) သပိတ်ကျင်းမဲဆန္ဒနယ်မှ ဒေါက်တာအောင်နိုင် ခွင့် ၁ ရက်၊ (၃၇) မူဆယ်မဲဆန္ဒနယ်မှ ဦးစိုင်းဖိုးမြတ် ခွင့် ၃ ရက်၊ (၃၈) ကျောက်တန်းမဲဆန္ဒနယ်မှ ဒေါ်အေးမြမြမျိုး ခွင့် ၁ ရက်နှင့် (၃၉) ပုဇွန်တောင်မဲဆန္ဒနယ်မှ ဦးမြင့်လွင် ခွင့် ၁ ရက်တို့ဖြစ်ကြပါတယ်။ ယခင် ခွင့်ပန်ကြားသူ ၁၀ ဦး၊ ယနေ့ ခွင့်ပန်ကြားသူ ၃၉ ဦး စုစုပေါင်း ခွင့်ပန်ကြားသူ ၄၉ ဦး ဖြစ်ပါတယ်။ ခွင့်မဲ့ပျက်ကွက်သူ မရှိပါကြောင်းနှင့် အထက်ပါ ကိုယ်စားလှယ်များ၏ ခွင့်ပန်ကြားမှု အား ခွင့်အဖြစ် ခွင့်ပြုပေးပါရန် လေးစားစွာဖြင့် ပန်ကြားအပ်ပါ ခင်ဗျား။</speech>
<speech type='speaker'>ခွင့်ပန်ကြားသူအားလုံးကို ခွင့်ပြုပါတယ်။</speech>
<title>
ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို မှတ်တမ်းတင်ခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီကနေ့ အစည်းအဝေးမှာ တက်ရောက်ခွင့် ရှိတဲ့ လွှတ်တော်ကိုယ်စားလှယ် ၄၃၅ ဦး၊ ယခင်က ခွင့်ပန်ကြား၍ ခွင့်ပြုထားသူ ၁၀ ဦး၊ ယနေ့ ခွင့်ပြု ထားသူ ၃၉ ဦးဖြစ်၍ လွှတ်တော်ကခွင့်ပြု ထားသူ စုစုပေါင်း ၄၉ ဦး ဖြစ်ပါတယ်။ ခွင့်မဲ့ပျက်ကွက် သူမရှိပါ။ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေကို လွှတ်တော်ရဲ့ အတည်ပြုချက်ရယူပါမယ်။ ပြည်သူ့လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေတင်ပြချက်ကို အတည်ပြုမှတ်တမ်းတင်ရန် လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
လွှတ်တော်က သဘောတူတဲ့အတွက် ကိုယ်စားလှယ်များ အစည်းအဝေး တက်ရောက်မှုအခြေအနေကို အတည်ပြုမှတ်တမ်းတင်ကြောင်း ကြေညာပါတယ်။ (ဩဘာသံများ)
</speech>
</leave>
</preface><discussion>
<section value = 'QA'>
<title>
ကြယ်ပွင့်ပြထားသည့်မေးခွန်းများကို လွှတ်တော်ကိုယ်စားလှယ်များက မေးမြန်းခြင်းနှင့် သက်ဆိုင်ရာပြည်ထောင်စုအဆင့် အဖွဲ့အစည်းဝင်က ဖြေကြားခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ မေးခွန်းများ မေးမြန်းခြင်း၊ ဖြေကြားခြင်း အစီအစဉ် စတင်ဆောင်ရွက်ပါမယ်။
</speech>
<Q-A>
<title>
မောက်မယ်မြို့နယ်၊ ခိုဆိုင်းကျေးရွာ၊ နားသဲကျေးရွာ၊ ရွာသစ်ကျေးရွာ ကျောက်ချောလမ်းများကို ကတ္တရာလမ်းအဖြစ် အဆင့်မြှင့်တင်ပေးပါရန် အစီအစဉ်ရှိ/မရှိနှင့်စပ်လျဉ်းသည့်မေးခွန်း
</title>
<speech type='speaker'>
ပထမဦးစွာ မောက်မယ်မဲဆန္ဒနယ်မှ ဦးစိုင်းငေါင်းဆောင်ဟိန်း မေးမြန်းဖို့ ဖြစ်ပါတယ်။
</speech>
<speech><mp id='410'>ဦးစိုင်းငေါင်းဆိုင်ဟိန်း(မောက်မယ်မဲဆန္ဒနယ်)</mp> အားလုံးမင်္ဂလာပါခင်ဗျား။ လေးစားအပ် ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များအားလုံး ကျန်းမာရွှင်လန်းကြပါစေကြောင်း နှုတ်ခွန်းဆက်သအပ်ပါတယ်။ ကျွန်တော်ကတော့ ရှမ်းပြည်နယ် (တောင်ပိုင်း) လင်းခေးခရိုင်၊ မောက်မယ်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးစိုင်းငေါင်းဆိုင်ဟိန်း ဖြစ်ပါတယ်ခင်ဗျာ။ ကျွန်တော်တို့ မောက်မယ်မြို့နယ်မှာရှိတဲ့ မြို့နဲ့ရွာ ဆက်သွယ်တဲ့ ကျေးလက်ကျောက်ချောလမ်းပိုင်းတွေကို အဆင့်မြှင့်တင်ပေးဖို့အတွက် ဒီမေးခွန်းကို မေးမြန်းခွင့်တောင်းခံအပ်ပါတယ်။ လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ကျွန်တော်တို့မောက်မယ်မြို့နယ် တွင်မြို့ဧရိယာကိုဗဟိုပြု၍ ကျေးရွာများကဝန်းရံထားပါသည်။ မြို့နဲ့ဆက်သွယ်သွားလာရန် တစ်ကြောင်းထိုးလမ်းမများဖြစ်ကြပြီး အရှည်ဆုံး ၉ မိုင်၊ အတိုဆုံး ၁ မိုင်ခွဲ စသည်ဖြင့်အသီးသီးရှိကြ ပါသည်။ ၎င်းလမ်းများသည် လယ်ယာထွက်ကုန်သယ်ယူပို့ဆောင်ရောင်းချခြင်း၊ ငါးရက်တစ်ဈေး ရောင်းချသောမြို့ဈေးသို့ အဓိကဆက်သွယ်ထားခြင်း၊ ကျေးလက်ဒေသနေ ပညာသင်ကျောင်းသူ ကျောင်းသားများနှင့် ဝန်ထမ်းများနေ့စဉ်သွားလာအသုံးပြု နေခြင်းတို့ကြောင့် အရေးပါအရာရောက် သောကျေးလက်လမ်းများ ဖြစ်ကြပါတယ်။ အဲဒီထဲကနေပြီးတော့မှ နားသဲကျေးရွာ၊ ခိုထိုင်းကျေးရွာနဲ့ ရွာသစ်ကျေးရွာမှာဆောင်ရွက်ခဲ့တဲ့လမ်းတွေဟာ ယခင်အစိုးရလက်ထက် နတလအစီအစဉ်၊ ကျေးလက်ဒေသအစီအစဉ်တို့နဲ့ ကျောက်ချောခင်းခြင်းဆောင်ရွက်ထားပြီးတဲ့လမ်းပိုင်းတွေ ဖြစ်ကြပါ တယ်။ ဒီလမ်းတွေဟာဆိုရင် လယ်ကွင်းကြားထဲမှာတည်ရှိတဲ့အတွက် ကတ္တရာလမ်းအဆင့်မြှင့်တင် ပေးဖို့လိုအပ်ပါတယ်။ ကျောက်ချောလမ်းပိုင်းတွေဟာ ယခုဆိုရင် တချို့နေရာတွေက ပြန်ပျက်စီး နေပြီးတော့မှ ရွာကမိမိတို့ကိုယ်ပိုင်အစီအစဉ်နဲ့ ပြန်လည်ပြုပြင်မွမ်းမံထားတာကိုတွေ့ရပါတယ်။ ကျောက်ချောလမ်းကနေ ကတ္တရာလမ်းအထိ အဆင့်မြှင့်တင်မှုကို အချိန်မီမဆောင်ရွက်ပေးနိုင်ပါက ပြန်လည်ပျက်စီးသွားနိုင်ပါသဖြင့် ဆောင်ရွက်ပေးနိုင်ပါရန် တင်ပြအပ်ပါတယ်။ သို့ဖြစ်ပါ၍ အောက်ပါ မေးခွန်းများကို လွှတ်တော်ဥက္ကဋ္ဌကြီးမှတစ်ဆင့် မေးမြန်းအပ်ပါသည်ခင်ဗျား။ မောက်မယ်မြို့နယ်တွင် မြို့နှင့်ကျေးလက်အဓိက အားကိုးအားထားဆက်သွယ်အသုံးပြု နေရတဲ့ ခိုဆိုင်းကျေးရွာ၊ နားသဲ ကျေးရွာနှင့် ရွာသစ်ကျေးရွာ ကျောက်ချောလမ်းများကို ကတ္တရာလမ်းအဖြစ် အဆင့်မြှင့်တင်ဆောင် ရွက်ပေးနိုင်မယ့်အစီအစဉ်များကို သိရှိလိုပါတယ်ခင်ဗျား။ ကျေးဇူးတင်ပါတယ်။</speech>
<speech type='speaker'>
စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက ဖြေကြားရန် ဖြစ်ပါတယ်။
</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency>လေးစား အပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ ရှမ်းပြည်နယ်၊ မောက်မယ်မဲဆန္ဒနယ် ပြည်သူ့လွှတ်တော်ကိုယ်စားလှယ်ကြီး ဦးစိုင်းငေါင်းဆိုင်ဟိန်းရဲ့ မေးခွန်းနဲ့ ပတ်သက်ပြီး နယ်စပ်ရေးရာဝန်ကြီး၏ဖြေကြားချက်နှင့်အတူ ပေါင်းစပ်ဖြေကြားပေးပါမယ်။ လွှတ်တော်ကိုယ်စားလှယ်ကြီးမေးမြန်းတဲ့ လမ်းသုံးလမ်းအနက် နားသဲကျေးရွာနှင့် မောက်မယ် မြို့ကို ဆက်သွယ်တဲ့လမ်းဟာ နယ်စပ်ရေးရာဝန်ကြီးဌာနရဲ့ စီမံခန့်ခွဲမှုအောက်မှာရှိတဲ့လမ်း ဖြစ်ပါတယ်။ ကျန်လမ်းနှစ်လမ်းဖြစ်တဲ့ ခိုဆိုင်းကျေးရွာနှင့်မောက်မယ်မြို့နယ်ကို ဆက်သွယ်တဲ့လမ်း၊ ရွာသစ်ကျေးရွာနှင့်မောက်မယ်မြို့နယ်ကို ဆက်သွယ်တဲ့လမ်းတို့ကတော့ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန၊ ကျေးလက်ဒေသဖွံ့ဖြိုးတိုးတက်ရေးဦးစီးဌာနရဲ့ စီမံခန့်ခွဲမှုအောက်မှာရှိသော လမ်းများဖြစ်ပါတယ်။ နားသဲကျေးရွာနဲ့မောက်မယ်ကိုဆက်သွယ်တဲ့ ကျောက်ချောလမ်းဟာ ၁ မိုင် ၇ ဖာလုံ ရှည်လျား ပြီးတော့ ၂၀၁၄-၂၀၁၅ ဘဏ္ဍာရေးနှစ်မှာ ကျေးလက်ဒေသဖွံ့ဖြိုးတိုးတက်ရေးဦးစီးဌာနမှ ကျောက်ခင်း လမ်းဆောင်ရွက်ပေးခဲ့ပါတယ်။ အဲ့ဒီလမ်းကြောင်းဟာ မောက်မယ်မှမိုးနဲအထိ ဆက်သွယ်ထားတဲ့ ပြည်သူ့ဆောက်လုပ်ရေးလမ်းကြောင်းပေါ်ရှိတဲ့ မောက်မယ်မြို့အဝင်ကနေပြီးတော့ နားဆဲတောင် ကျေးရွာအထိ ကွေ့ဝင်သွားတဲ့လမ်းကြောင်းတို့ဖြစ်ပါတယ်။ နားသဲကျေးရွာမှာ အိမ်ခြေ ၅၀ လူဦးရေ ၃၀ နေထိုင်ကြောင်း ဒေသတင်ပြချက်အရသိရှိရပါတယ်။ မောက်မယ်-နားသဲ ၁ မိုင် ၇ ဖာလုံ ကျောက်လမ်းကို ကတ္တရာခင်းခြင်းလုပ်ငန်းဆောင်ရွက်ဖို့ အတွက် ဒေသမှတင်ပြမှုမရှိခဲ့တဲ့အတွက် ၂၀၁၇-၂၀၁၈ ဘဏ္ဍာရေးနှစ်မှာတော့ နယ်စပ်ဒေသဖွံ့ဖြိုးရေး ရန်ပုံငွေလျာထားချက်မှာ ထည့်သွင်းလျာထားခြင်းမရှိကြောင်း၊ ကျေးလက်ဒေသဖွံ့ဖြိုးတိုးတက် ရေးဦးစီးဌာနနှင့် ရှမ်းပြည်နယ်အစိုးရအဖွဲ့မှရန်ပုံငွေများမှာလည်း လျာထားမှုမရှိကြောင်း စိစစ်သိရှိရ ပါကြောင်း နယ်စပ်ရေးရာဝန်ကြီးဌာနမှ ဖြေကြားထားမှုရှိပါတယ်။ ရှမ်းပြည်နယ်၊ လင်းခေးခရိုင်၊ မောက်မယ်မြို့နယ်အတွင်းမှာရှိတဲ့ ခိုဆိုင်းကျေးရွာနှင့် မောက်မယ်မြို့ကို ဆက်သွယ်ထားတဲ့ ခိုဆိုင်း-မောက်မယ်လမ်း ၁ မိုင် ၄ ဖာလုံရဲ့ လက်ရှိအခြေအနေဟာ ကျောက်ချောလမ်းဖြစ်ပါတယ်။ ကျေးရွာသုံးရွာ၊ အိမ်ခြေ ၁၂၁ အိမ်၊ လူဦးရေ ၆၅၈ ဦးအတွက် အကျိုးပြု နေကြောင်းသိရှိရပါတယ်။ အဆိုပါခိုဆိုင်း-မောက်မယ်ကျောက်ချောလမ်း ၁ မိုင် ၄ ဖာလုံကို ကတ္တရာလမ်း အဆင့်မြှင့်တင်ဆောင်ရွက်မယ်ဆိုရင် ငွေကျပ် ၂၁၃ သန်းခန့်ကုန်ကျမည်ဖြစ်ကြောင်း စိစစ်တွက်ချက်ရမိပါတယ်။ အလားတူ ရှမ်းပြည်နယ်၊ လင်းခေးခရိုင်၊ မောက်မယ်မြို့နယ်အတွင်းမှာရှိတဲ့ ရွာသစ်ကျေးရွာနဲ့ မောက်မယ်မြို့နယ်ကိုဆက်သွယ်ထားသော ရွာသစ်-မောက်မယ်လမ်း ၅.၅ ဖာလုံရဲ့ လက်ရှိအခြေအနေ ဟာ ကျောက်ချောလမ်းဖြစ်ပါတယ်။ ကျေးရွာသုံးရွာ၊ အိမ်ခြေ ၁၈၃ အိမ်၊ လူဦးရေ ၉၈၂ ဦးတို့ အကျိုးပြုနေတဲ့လမ်းဖြစ်ကြောင်း သိရပါတယ်။ အဆိုပါ ရွာသစ်-မောက်မယ်ကျောက်ချောလမ်း ၅.၅ ဖာလုံကို ကတ္တရာလမ်းအဆင့်မြှင့်တင်ဆောင်ရွက်မယ်ဆိုရင် ငွေကျပ် ၉၈ သန်းခန့်ကုန်ကျမှာ ဖြစ်ပါတယ်။ ပြည်သူ့လွှတ်တော်ကိုယ်စားလှယ်ကြီး မေးမြန်းထားတဲ့ လင်းခေးခရိုင်၊ မောက်မယ်မြို့နယ် အတွင်းမှာရှိတဲ့ ကျေးလက်ကျောက်ချောလမ်းနှစ်လမ်း စုစုပေါင်းအရှည် ၂ မိုင် ၁.၅ ဖာလုံကို ကတ္တရာလမ်းအဆင့်မြှင့်တင်ဆောင်ရွက်ပါက စုစုပေါင်းငွေကျပ် သန်း ၃၀၀ ကျော်ကုန်ကျမည် ဖြစ်ကြောင်းစိစစ်တွေ့ရှိရပါတယ်။ လွှတ်တော်ကိုယ်စားလှယ်ကြီးမေးမြန်းတဲ့ လမ်းသုံးလမ်းနဲ့ နယ်စပ် ရေးရာဝန်ကြီးဌာနရဲ့ စီမံခန့်ခွဲမှုအောက်မှာရှိတဲ့ နားသဲကျေးရွာနဲ့ မောက်မယ်ကိုဆက်သွယ်ထားတဲ့ ကျောက်လမ်းကို ကတ္တရာလမ်းအဆင့်မြှင့်တင်နိုင်ဖို့အတွက် ပြည်နယ်အစိုးရအဖွဲ့နဲ့ သက်ဆိုင်ရာ တိုင်းစစ်ဌာနချုပ်တို့မှလိုအပ်ချက်အရ စိစစ်ထောက်ခံတင်ပြလာမယ်ဆိုရင်တော့ နယ်စပ်ဒေသ ဖွံ့ဖြိုးရေး ပဉ္စမကာလတိုငါးနှစ်စီမံကိန်းရန်ပုံငွေမှာ လျာထားချက်အဆိုပြု ထည့်သွင်းပြီးတော့ နယ်စပ် ရေးရာဝန်ကြီးဌာနမှ တင်ပြဆောင်ရွက်ပေးသွားမည်ဖြစ်ကြောင်းဖြေကြားထားပါတယ်။ စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာနရဲ့ စီမံခန့်ခွဲမှုအောက်မှာရှိတဲ့ လမ်းနှစ်လမ်းဖြစ်တဲ့ ခိုဆိုင်းမောက်မယ်ကျေးလက်လမ်းနဲ့ ရွာသစ်-မောက်မယ်ကျေးလက်လမ်းတို့ဟာ ကျေးလက်ဒေသဖွံ့ဖြိုး တိုးတက်ရေးဦးစီးဌာန၏ ၂၀၁၇-၂၀၁၈ ဘဏ္ဍာရေးနှစ်မှာ ပါဝင်လျာထားခြင်းမရှိတဲ့အတွက် လတ်တလောဆောင်ရွက်ပေးနိုင်ခြင်းမရှိပါသော်လည်းပဲ ပြည်နယ်ရဲ့ ဦးစားပေးလျာထားတင်ပြမှု အပေါ်မူတည်ပြီး အကောင်အထည်ဖော်ဆောင်ရွက်ပေးသွားမည်ဖြစ်ပါကြောင်း ပြန်လည်ဖြေကြား အပ်ပါတယ်။ ကျေးဇူးတင်ပါတယ်။ </speech>
<speech><mp id='410'>ဦးစိုင်းငေါင်းဆိုင်ဟိန်း(မောက်မယ်မဲဆန္ဒနယ်)</mp> ဥက္ကဌကြီးခင်ဗျား။ ကျွန်တော့်ကို ဆက်စပ်မေးခွန်းအနည်းငယ် မေးမြန်းခွင့်ပြုပါခင်ဗျား။ ကျွန်တော်တို့ဒီမိုကရေစီနိုင်ငံတော် တည်ဆောက်တဲ့နေရာမှာ မြို့ပြနဲ့ကျေးလက်ကွာဟမှုနည်းနိုင်သမျှနည်းအောင်ဆိုပြီးတော့ ယခင် သက်တမ်းမှာကျတော့ ကျေးလက်ဒေသဦးစီးဌာနကိုဖွဲ့စည်းပြီးတော့မှ ကျေးလက်မှာဆောင်ရွက်မယ့် စီမံကိန်းတွေကို ငါးနှစ်တာတစ်ခါတည်းရေးဆွဲပြီးသားဖြစ်တယ်ဆိုတာ ကျွန်တော်တို့သိရပါတယ်။ လွှတ်တော်ကိုယ်စားလှယ်တွေကိုလည်း ပေးဝေထားတာရှိပါတယ်။ မကြာခင်ရက်ပိုင်းမှာပဲ ကျွန်တော် တို့ကျေးလက်ဦးစီးဌာနကို ကျေးလက်လမ်းဖွံ့ဖြိုးရေးဦးစီးဌာနဆိုပြီးတော့မှ ဆောက်လုပ်ရေးဝန်ကြီး ဌာနအောက်ကိုပြောင်းလဲဖွဲ့စည်းခဲ့တာတွေ့ရပါတယ်။ အဲဒီမှာ လူဦးရေနဲ့အိမ်ခြေပေါ်မှာမူတည် ပြီးတော့မှ ဥပမာ- ၁၀၀၀ ဆိုရင် ပထမဦးစားပေး ၁၅၀၀ ကျပ်ဆိုရင် ဒုတိယဦးစားပေး ၅၀၀ အောက် ဆိုရင် တတိယဦးစားပေးစသည်ဖြင့်ဆောင်ရွက်သွားမယ်လို့လည်း အကြမ်းဖျင်းသိရပါတယ်။ အဲဒါ ကြောင့် ကျွန်တော်တို့သိလိုတဲ့မေးခွန်းကတော့ ယခင်ငါးနှစ်တာဆွဲခဲ့တဲ့ လုပ်ငန်းလျာထားချက်များဟာ အကျုံးဝင်ပါသေးသလား။ လူဦးရေနဲ့အိမ်ခြေကိုပဲ ဦးစားပေးပြီးတော့မှ လုပ်ငန်းတွေဆောင်ရွက်သွား မှာလားဆိုတာကို ကွဲကွဲပြားပြားသိလိုပါတယ်ခင်ဗျား။ ကျေးဇူးတင်ပါတယ်။</speech>
<speech type='speaker'>ပြန်လည်ဖြေကြားပေးပါ။</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency>လွှတ်တော်ကိုယ်စားလှယ်ကြီး ဆက်စပ်မေးခွန်းနဲ့ပတ်သက်ပြီး ပြန်လည်ဖြေကြားပေးပါမယ်။ ယခု မှန်ပါတယ်။ ကျေးလက်ဒေသ ဖွံ့ဖြိုးရေးဦးစီးဌာနအောက်မှာရှိတဲ့ ကျေးလက်လမ်း၊ တံတားတွေကို ဆောက်လုပ်ရေးဝန်ကြီးဌာနကို လွှဲပြောင်းပေးခဲ့ပြီးဖြစ်ပါတယ်။ ဆောက်လုပ်ရေးဝန်ကြီးဌာနကလည်းပဲ ကျေးလက်လမ်းဖွံ့ဖြိုးရေးဦးစီးဌာနအနေနဲ့ ဌာနသစ်ကိုအကောင်အထည်ဖော် ဆောင်ရွက်လျက်ရှိပြီ ဖြစ်ပါတယ်။ ဒီလိုလွှဲပြောင်းပေးတဲ့အခါမှာ မိမိကျေးလက်ဒေသဖွံ့ဖြိုးရေးဦးစီးဌာနအောက်မှာရှိတဲ့ လမ်းနှင့်တံတားလုပ်ငန်းဌာနခွဲမှဝန်ထမ်းများ၊ ယင်းတို့နှင့်စပ်လျဉ်းတဲ့ ဘဏ္ဍာရန်ပုံငွေများ စီမံကိန်း အကောင်အထည်ဖော်ဖို့အတွက်ကို လျာထားတဲ့ရန်ပုံငွေလျာထားချက်များနဲ့တကွ လိုအပ်တဲ့ အသုံး အဆောင်ပစ္စည်းတွေကိုလည်းပဲ အားလုံးလွှဲပြောင်းပေးဖို့အတွက် ဆောင်ရွက်ထားပြီးဖြစ်ကြောင်း ဖြေကြားအပ်ပါတယ်။ ဒါ့ကြောင့်မို့လို့ ခုနက လွှတ်တော်ကိုယ်စားလှယ်ကြီးမေးမြန်းတဲ့ အစီအမံဟာ ဆောက်လုပ်ရေးဝန်ကြီးဌာနအောက်ကို ရောက်ရှိသွားမှာဖြစ်တဲ့အတွက် ယင်းနဲ့ပေါင်းစပ် ညှိနှိုင်း ဆောင်ရွက်သွားနိုင်မယ်ဆိုရင် အားလုံးအဆင်ပြေပါမည်ဖြစ်ပါကြောင်း တင်ပြအပ်ပါတယ်။ ကျေးဇူး တင်ပါတယ်။</speech>
</Q-A>
<Q-A>
<title>
ကျေးလက်ဒေသဖွံ့ဖြိုးတိုးတက်ရေးဦးစီးဌာန၏ မူဝါဒ၊ ရည်ရွယ်ချက်နှင့် လုပ်ငန်းတာဝန်များကို ဖော်ဆောင်ရာတွင် ယခုလက်ရှိဆောင်ရွက်ပြီး အခြေအနေများကို ပြန်လည်ဆန်းစစ်သုံးသပ်ပြီး ပြည်သူ ဗဟိုပြု ချဉ်းကပ်မှုနည်းလမ်း၊ လူထုကိုယ်တိုင်ဦးဆောင်ပါဝင်ဆောင်ရွက်နိုင်မည့်နည်းလမ်းများဖြင့် လက်တွေ့ကျကျဖော်ဆောင်ပေးရန် အစီအစဉ်ရှိ/မရှိနှင့်စပ်လျဉ်းသည့်မေးခွန်း
</title>
<speech type='speaker'>
လေးမျက်နှာမဲဆန္ဒနယ်မှ ဦးဇော်မင်းသိန်း မေးမြန်းဖို့ ဖြစ်ပါတယ်။
</speech>
<speech><mp id='182'>ဦးဇော်မင်းသိန်း(လေးမျက်နှာမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဌကြီးနှင့် ပြည်သူ့လွှတ်တော်ကိုယ်စားလှယ်များ၊ ပြည်ထောင်စုဒုတိယဝန်ကြီးများနှင့် ဧည့်သည် တော်များအားလုံး မင်္ဂလာပါလို့ နှုတ်ခွန်းဆက်သဂါရဝပြုအပ်ပါတယ်။ ကျွန်တော်ကတော့ ဧရာဝတီ တိုင်းဒေသကြီး၊ လေးမျက်နှာမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးဇော်မင်းသိန်း ဖြစ်ပါတယ်။ ကျွန်တော်ဒီကနေ့ လွှတ်တော်မှာမေးမြန်းလိုတဲ့မေးခွန်းကတော့ ကျေးလက်ဒေသဖွံ့ဖြိုးတိုး တက်ရေးဦးစီးဌာနရဲ့ မူဝါဒ၊ ရည်ရွယ်ချက်၊ လုပ်ငန်းတာဝန်များကို အကောင်အထည်ဖော်ဆောင်ရွက် တဲ့အခါမှာ အခုလက်ရှိဆောင်ရွက်ပြီးအခြေအနေများကို ပြန်လည်လော့ဆန်းစစ်သုံးသပ်ပြီးတော့ ပြည်သူဗဟိုပြု နည်းလမ်း၊ ပြည်သူလူထုဦးဆောင်ပါဝင်ဆောင်ရွက်နိုင်မယ့်နည်းလမ်းများနဲ့ လက်တွေ့ ကျကျ အကောင်အထည်ဖော်ဆောင်ရွက်နိုင်ခြင်းရှိ/မရှိ သိရှိလိုခြင်းနှင့်ပတ်သက်၍ မေးမြန်းသွားမှာ ဖြစ်ပါတယ်။ ဥက္ကဋ္ဌကြီးခင်ဗျား။ ကျေးလက်ဒေသဖွံ့ဖြိုးတိုးတက်ရေးဦးစီးဌာနဟာ ယခင် မွေးမြူရေး၊ ရေလုပ်ငန်းနှင့် ကျေးလက်ဒေသဖွံ့ဖြိုးတိုးတက်ရေးဝန်ကြီးဌာနအောက်မှာ ရှိခဲ့ပါတယ်။ ယခု ဒီဘက် အစိုးရသစ်လက်ထက်မှာ ပြန်လည်ပြင်ဆင်ဖွဲ့စည်းလိုက်တဲ့ စိုက်ပျိုးရေး၊ မွေးမြူရေးနှင့် ဆည်မြောင်း ဝန်ကြီးဌာနအောက်ကို ပြန်လည်ရောက်ရှိသွားပြီးတော့ ဦးစီးဌာနရဲ့ မူဝါဒက စဉ်ဆက်မပြတ် ကျေးလက်ဒေသဖွံ့ဖြိုးရေးလုပ်ငန်းများကို ပြည်သူဗဟိုပြုနည်းလမ်းများဖြင့် သက်ဆိုင်သူ Stakeholder များနှင့် ပူးပေါင်းဆောင်ရွက်သွားမယ်ဆိုပြီးတော့ မူဝါဒချမှတ်ထားခဲ့ပါတယ်။ ရည်ရွယ် ချက်နှစ်ရပ်အနေနဲ့ စဉ်ဆက်မပြတ် ကျေးလက်ဒေသဖွံ့ဖြိုးရေးနှင့် ကျေးလက်ပြည်သူလူထု လူမှုဘဝ ဖွံ့ဖြိုးရေးဆိုပြီးတော့ ချမှတ်ထားပါတယ်။ လုပ်ငန်းတာဝန် ၁၂ ရပ်ကို သတ်မှတ်ပြဋ္ဌာန်းထားပြီးတော့ အဓိကအားဖြင့် ဆောင်ရွက်နေတာကတော့ လမ်း၊ တံတား၊ ရေ၊ မီးနှင့် ကျန်းမာသန့်ရှင်းရေးဖြစ်တဲ့ အိမ်သာဆောက်လုပ်ရေးလုပ်ငန်းများဖြစ်ပါတယ်။ ဥက္ကဌကြီးခင်ဗျား။ Power Point သုံးစွဲခွင့်ပြု ပါ။ ဒါကတော့ ကျေးလက်ဖွံ့ဖြိုးတိုးတက်ရေး ဦးစီးဌာနရဲ့ ပြီးခဲ့တဲ့ ငါးနှစ်က ရရှိတဲ့ဘဏ္ဍာငွေသုံးစွဲမှုပါ။ ပြီးခဲ့တဲ့ငါးနှစ်တာကာလမှာ ကျပ်သန်းပေါင်း ၁၅ သိန်းကျော် တစ်နိုင်ငံလုံးသုံးစွဲခဲ့ပါတယ်။ အဲဒီမှာ လေးမျက်နှာမြို့နယ်တွေရဲ့ ရရှိမှုကတော့ ကျပ်သိန်းပေါင်း ၄၀၀၀၀ ကျော်ဖြစ်ပါတယ်။ ဦးစီးဌာနရဲ့ စာရင်းများအရတော့ တစ်နိုင်ငံလုံးမှာ လမ်းပေါင်း ၁၅၅၆၇ မိုင်၊ တံတားပေါင်း ၃၆၄၉၅ ပေ၊ ရေတွင်းဇုန် ၂၄၁၉၃ တွင်း၊ ဆိုလာမီး ၄၁၃၅ ရွာ၊ အိမ်သာ ၆၀၉၈ လုံး၊ အခြားအသက်မွေးဝမ်းကျောင်းအထောက်အကူပြု သင်တန်းများလည်း ပေးခဲ့ပြီး ဖြစ်တယ်လို့ သိပါတယ်။ ဒါကတော့ မကြာသေးခင်က ဒါ ၂၀၁၂-၂၀၁၃ ကနေ ၂၀၁၅-၂၀၁၆ အတွင်းခင်းထားတဲ့ ကျေးလက်လမ်း၊ တံတားပုံများဖြစ်ပါတယ်။ တချို့ကွန်ကရစ်လမ်းတွေဟာဆိုရင် ကွန်ကရစ်လမ်းလို့ တောင် ရှာလို့မရတော့တဲ့အနေအထားပါ။ ဒါကတော့ လေးမျက်နှာ ပန်းတောကြီးလမ်းပေါ်မှာရှိတဲ့ လမ်း၊ တံတားများဖြစ်ပါတယ်။ ၂၀၁၂-၂၀၁၃ ကနေ ၂၀၁၄-၂၀၁၅ အထိ ကျေးလက်ဦးစီးဌာနက ကျပ်သိန်းပေါင်း ၈၀၀၀ ကျော်သုံးစွဲပြီးလုပ်ခဲ့တာပါ။ လုပ်ပြီးပြီးချင်း ၂၀၁၅ မှာရေကြီးပြီးတော့ ပုံထဲမှာ မြင်ရတဲ့အတိုင်း ပျက်စီးတာသဘာဝဘေးဆိုပြီးတော့ အကြောင်းပြပါတယ်။ လမ်း၊ တံတားတွေမလုပ် ခင်မှာ လေးမျက်နှာမြို့နယ်ရဲ့ မိုးတွင်းကာလရောက်ရင် အမြင့်ဆုံးရေအမှတ်ဟာ ၃၅.၆၅ ဆိုတာကို အတိအကျသိပြီးတော့မှ ဆောက်တာဖြစ်ပါတယ်။ မိုးတွင်းရေတက်လာတဲ့အခါမှာ အဲဒီပုံမှန်ရေအမှတ် ရောက်နေတဲ့အချိန်ကျတော့ တံတားကြမ်းခင်းတွေကို ရေထိနေပါပြီ။ ရေအမှတ် ၃၆.၄၀ အမြင့်ဆုံး ရောက်ပြီးတော့ ယခင်နှစ်များထက် တစ်ပေလောက်ပိုရေတက်တဲ့အခါမှာတော့ ပုံမှာမြင်တဲ့အတိုင်းပဲ ဖြစ်ကုန်ပါတော့တယ်။ တာဝန်ရှိသူများ၊ ပညာရှင်များ၊ ကုမ္ပဏီများဟာ လမ်း၊ တံတားဆောက်လို့ရှိရင် ရေလမ်းကင်းလွတ်အမြင့်ထည့်မတွက်ခဲ့ကြတာလား။ လက်လွတ်စပယ်လုပ်ခဲ့ကြတာလားဆိုတာကို သူတို့ပဲသိပါလိမ့်မယ်။ ဒီနှစ်ဆောက် နောက်နှစ်ပျက်။ နောက်ဆုံး သဘာဝဘေးထဲအထည့်ခံရပြီးတော့ ပြည်သူ့ဘဏ္ဍာငွေတွေများစွာ ဆုံရှုံးခဲ့ရပါတယ်။ ဒါကတော့ ၂၀၁၄-၂၀၁၅ ဘတ်ဂျက်မှာ ဒီဘက်အဆောက်အအုံပုံလေးဟာ သိန်း ၈၀ နဲ့ဆောက် ထားတဲ့ လှော်ကတားရွာရဲ့ ရေရရှိရေးလုပ်ငန်းဖြစ်ပြီးတော့ အခုအချိန်ထိ ရေတစ်စက်မှသုံးလို့မရသေး ပါဘူး။ သွားကြည့်တဲ့အခါမှာ အိမ်ခြေအဟောင်းတစ်လုံးနဲ့ ပန့်အဟောင်းတစ်လုံးကို အောက်မှာအုတ်ခဲ လေးခုပြီးတော့ ချထားပါတယ်။ အခုအခြေအနေမှာရေထွက်အောင်လုပ်ခဲ့ရင်တောင်မှ ရေကန်က မြေကြီးအနက်ထဲမှာတူးထားတဲ့အတွက် ရေခပ်ရင်တောင်မှ ကျွန်တော်တို့စက်သီးနဲ့ခပ်ရမယ့်ကိန်းဖြစ် နေပါတယ်။ ဒီဘက် ဘုံဘိုင်နဲ့တင်ပြထားတဲ့ပုံက ပေ ၅၀ နဲ့ ၁၅၀ ကြားတူးထားတဲ့ ဘုံဘိုင်တွေဟာ မိုးတွင်းဆိုရင် အခုလို ရေတွေပန်းထွက်နေတာပါ။ မြှားပြထားပါတယ်။ အဲဒီအတွက် ရေကောင်းထွက် ရက်သားနဲ့ အဲလိုနေရာမျိုးတွေမှာ တွင်းနက်ဆိုပြီးတော့ ကျွန်တော်တို့ သိန်း ၈၀ နဲ့လုပ်သွားတဲ့ဟာတွေ ကျွန်တော်တို့မြို့နယ်မှာ အများအပြားရှိခဲ့ပါပြီ။ အောက်က ပုံနံပါတ်(၃)ကတော့ ကျွန်တော်တို့ အစိုးရ သစ်တက်လာပြီးတဲ့အခါမှာ ပူပူနွေးနွေးရက် ၁၀၀ စီမံကိန်းဆိုပြီးတော့ လက်ယက်တွင်းတစ်တွင်းကို ၄၅ သိန်းနဲ့ ကိုးတွင်း သိန်းပေါင်း ၃၆၀ နဲ့တူးပြီးတော့ အခု တစ်တွင်းမှ မအောင်မြင်ပါဘူး။ သုံးလို့မရပါ ဘူး။ ပေ ၂၀ လောက်နဲ့တူးထားတာဖြစ်တဲ့အတွက် တစ်တွင်းမှရေမထွက်ဘဲနဲ့ ပြည်သူ့ဘဏ္ဍာငွေတွေ ဆုံးရှုံးနေရပါတယ်။ ပုံ(၄)မှာကတော့ ဒီဘက်ရေတွင်းရှေ့မှာရှိတဲ့ ကိုစန်းဝေဆိုတဲ့အိမ်ကို ကျွန်တော်တို့ သွားပြီးတော့ လေ့လာထားခဲ့တာပါ။ အဲဒီမှာ ကျွန်တော်တို့ ပေ ၄၀၀ တွင်း နှစ်လက်မတွင်းကို ရေတွင်း ရော၊ အင်ဂျင်ရော၊ ရေကန်ရောအပါ သိန်း ၂၀ ဝန်းကျင်နဲ့တူးထားတယ်လို့ သိရပါတယ်။ ဒါကြောင့် မို့လို့ ဒီအခြေအနေတွေကို သုံးသပ်ပြီးတော့ ကျွန်တော်တို့ ရှေ့ဆက်ပြီးတော့ ဘယ်လိုဆောင်ရွက်မလဲ ဆိုတာကို လေးစားစွာဖြင့် လွှတ်တော်ဥက္ကဋ္ဌကြီးမှတစ်ဆင့် မေးမြန်းအပ်ပါတယ်။ အားလုံးကျေးဇူးတင် ပါတယ်။</speech>
<speech type='speaker'>
စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက ဖြေကြားရန် ဖြစ်ပါတယ်။
</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာန)</agency>လေးစားရပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ ဧရာဝတီ တိုင်းဒေသကြီး၊ လေးမျက်နှာမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးဇော်မင်းသိန်းရဲ့မေးခွန်း အပေါ် ပြန်လည်ဖြေကြားပေးမှာ ဖြစ်ပါတယ်။ ဦးစွာ ကျေးလက်ဒေသဖွံ့ဖြိုးတိုးတက်ရေးဦးစီးဌာန ဖြစ်ပေါ်လာမှု သမိုင်းကြောင်းလေးနဲ့ အရင်ဆုံးရှင်းလင်းတင်ပြလိုပါတယ်။ ကျေးလက်ဒေသဖွံ့ဖြိုး တိုးတက်ရေးဦးစီးဌာနကို ၂၀၁၂ ခုနှစ်၊ ဇူလိုင်လ ၉ ရက်နေ့မှာ နယ်စပ်ရေးရာဝန်ကြီးဌာနအောက်မှာ စတင်ဖွဲ့စည်းခဲ့တာဖြစ်ပါတယ်။ ၂၀၁၃ ခုနှစ်၊ ဇူလိုင်လ ၁၁ ရက်နေ့မှာတော့ တိုင်းဒေသကြီး/ပြည်နယ်၊ ခရိုင်၊ မြို့နယ်ရုံးတွေကို တိုးချဲ့ဖွဲ့စည်းခဲ့ပါတယ်။ ဦးစီးဌာနကို ၂၀၁၃ ခုနှစ်၊ သြဂုတ်လ ၉ ရက်နေ့မှာ တော့ မွေးမြူရေး၊ ရေလုပ်ငန်းနှင့်ကျေးလက်ဒေသဖွံ့ဖြိုးရေးဝန်ကြီးဌာနအောက်မှာ ပြောင်းရွှေ့ဖွဲ့စည်း ခဲ့ပြီး ယခုအစိုးရကာလ ၂၀၁၆ ခုနှစ်၊ မတ်လ ၃၁ ရက်နေ့မှာတော့ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနအောက်ကို ပြောင်းရွှေ့ဖွဲ့စည်းခဲ့ခြင်း ဖြစ်ပါတယ်။ ကျေးလက်ဒေသဖွံ့ဖြိုးရေးလုပ်ငန်းတွေကို စဉ်ဆက်မပြတ် ဘက်စုံ၊ ကဏ္ဍစုံစနစ်တကျ ချိတ်ဆက်ဆောင်ရွက်သွားနိုင်ဖို့အတွက် ပြည်တွင်းပြည်ပကျွမ်းကျင်ပညာရှင်တွေနဲ့ ကျေးလက်ဒေသ ဖွံ့ဖြိုးရေးမဟာဗျူဟာမူဘောင်ကို ၂၀၁၃ ခုနှစ်မှာ ရေးဆွဲခဲ့ပါတယ်။ ယင်းမူဘောင်နှင့်အညီ မူဝါဒတွေ၊ လုပ်ငန်းစဉ်တွေ၊ ကျေးလက်ဒေသဖွံ့ဖြိုးရေးလုပ်ငန်းတွေကို အကောင်အထည်ဖော်ဆောင်ရွက်လျက် ရှိကြောင်း ဦးစွာရှင်းလင်းတင်ပြလိုပါတယ်။ ကျွန်တော်တို့ ကျေးလက်ဒေသဖွံ့ဖြိုးတိုးတက်ရေးဦးစီး ဌာနဟာ နိုင်ငံတော်ရဲ့ ရည်မှန်းချက်၊ ကုလသမဂ္ဂ စဉ်ဆက်မပြတ်ဖွံ့ဖြိုးမှုပန်းတိုင်ပါ Sustainable Development Goal(SDG) 2009 kiajoseogligjošaooslē: voseoz.926msacoscos ဆောင်ရွက်လျက်ရှိတဲ့အခါမှာ ကျေးလက်နေပြည်သူတွေရဲ့ လူမှုစီးပွားဘဝဖွံ့ဖြိုးတိုးတက်လာဖို့ အတွက် ကျေးလက်ကုန်ထုတ်လမ်းအပါအဝင် ကျေးလက်အခြေခံအဆောက်အဦလုပ်ငန်းတွေ ဆောင်ရွက်ခြင်း၊ ကျေးလက်ဒေသမှာ အခြားလူမှုရေးဆိုင်ရာအခြေခံအဆောက်အဦ ဖွံ့ဖြိုးတိုးတက် ရေးအတွက် လူထုဗဟိုပြုချဉ်းကပ်မှုလုပ်ငန်းတွေနဲ့ဆောင်ရွက်ခြင်း၊ ကျေးလက်ပြည်သူတွေရဲ့ အသက်မွေးဝမ်းကျောင်းနှင့် မိသားစုဝင်ငွေတိုးပွားရေးလုပ်ငန်းတွေကို ဆောင်ရွက်တဲ့အခါမှာ စဉ်ဆက်မပြတ်ဘဏ္ဍာငွေအရင်းအမြစ်ရရှိစေဖို့၊ အရင်းမပျောက် လည်ပတ်ရန်ပုံငွေ(Revolving Fund)နဲ့ လူထုတိုက်ရိုက်ထောက်ပံ့ငွေ(Block grant) နဲ့များ ထူထောင်ဆောင်ရွက်ပေးခြင်း၊ ကျေးလက်ဒေသတွေမှာ ကျွမ်းကျင်လုပ်သားလိုအပ်ချက်တွေကို အထောက်အကူပြု ဖြည့်ဆည်းနိုင်ဖို့ အတွက် အသက်မွေးဝမ်းကျောင်းသင်တန်းတွေ၊ စွမ်းဆောင်ရည်မြှင့်တင်ရေးသင်တန်းတွေနဲ့ ဖွင့်လှစ် ပေးခြင်း၊ အရေးပေါ်အခြေအနေနှင့် သဘာဝဘေးအန္တရာယ်ကြောင့် အိုးအိမ်ပျက်စီးဆုံးရှုံးသွားတဲ့ ကျေးလက်ပြည်သူတွေအတွက် ကျေးလက်အိမ်ရာတွေ၊ ကျန်းမာရေးဆိုင်ရာ ယင်လုံအိမ်သာတွေကို ဆောင်ရွက်ပေးခြင်းနှင့် ဝန်ထမ်းတွေရဲ့ စွမ်းဆောင်ရည်မြှင့်တင်ခြင်း၊ ကောင်းမွန်တဲ့စီမံအုပ်ချုပ်မှု ယန္တရားတိုးတက်ဖြစ်ပေါ်စေရေးနဲ့ သုတေသနလုပ်ငန်းများ ဖွံ့ဖြိုးရေးကို ဆောင်ရွက်ခြင်း၊ ဆင်းရဲမှု လျော့ချရေးနှင့် ကျေးလက်ဖွံ့ဖြိုးရေးလုပ်ငန်းတွေကို သက်ဆိုင်သူ(State-holders)အားလုံးနှင့် ပူးပေါင်းပြီးတော့ မူဝါဒခုနစ်ရပ်နှင့် စီမံအကောင်အထည်ဖော် ဆောင်ရွက်လျက်ရှိကြောင်း တင်ပြ အပ်ပါတယ်။ ကျေးလက်နေပြည်သူတွေအနေနဲ့ မိမိတို့ရဲ့ ဒေသဖွံ့ဖြိုးရေးလုပ်ငန်းကို မိမိတို့ကိုယ်တိုင် စီမံချက်ရေးဆွဲ၊ အကောင်အထည်ဖော်၊ ကိုယ်တိုင်ကြီးကြပ်အကဲဖြတ်နိုင်ဖို့အတွက် ပြည်သူ့ဗဟိုပြု ချဉ်းကပ်မှုနည်းလမ်းနဲ့ လူထုဗဟိုပြုစီမံကိန်း(CDDP-Community Dripping Development Project)ကို ကမ္ဘာ့ဘဏ်အကူအညီနဲ့ မြို့နယ် ၆၃ မြို့နယ်မှာရှိတဲ့ ကျေးရွာအားလုံးမှာ အကောင် အထည်ဖော်ဆောင်ရွက်လျက်ရှိပါတယ်။ အလားတူပဲ ADB ရဲ့ ထောက်ပံ့မှုနဲ့ ကျေးလက်ဒေသဖွံ့ဖြိုး ရေး အသက်မွေးဝမ်းကျောင်းနှင့် ဝင်ငွေမှုမြှင့်တင်ရေးစီမံကိန်းကို မြို့နယ် ၃ မြို့နယ်မှာ အကောင် အထည်ဖော်ဆောင်ရွက်လျက်ရှိပါတယ်။ ကျေးလက်နေပြည်သူတွေရဲ့ အသက်မွေးဝမ်းကျောင်းဖွံ့ဖြိုး ရေးနှင့် မိသားစုဝင်ငွေတိုးပွားဖို့အတွက် ပြည်သူ့ဘဏ္ဍာငွေကို ပြည်သူလူထုကိုယ်တိုင်စီမံခန့်ခွဲ အကောင်အထည်ဖော်ဆောင်ရွက်သွားနိုင်တဲ့ မြစိမ်းရောင်ကျေးရွာစီမံကိန်းကိုလည်း ကျေးရွာပေါင်း ၉၉၀၀ ကျော်မှာ အကောင်အထည်ဖော်ဆောင်ရွက်လျက်ရှိပါတယ်။ ကျေးရွာရဲ့ ပကတိလိုအပ်ချက် တွေကို ကျေးရွာလူထုကနေဖော်ထုတ်ပြီး ဖွံ့ဖြိုးရေးအစီအစဉ်ရေးဆွဲ ဒီလိုအကောင်အထည်ဖော် ဆောင်ရွက်ရတဲ့ ကျေးရွာဖွံ့ဖြိုးရေး စီမံချက်ရေးဆွဲရေးစီမံကိန်း ကိုလည်း ကျေးရွာပေါင်း ၈၂၄၄ ရွာမှာ အကောင်အထည်ဖော်လျက်ရှိပါတယ်။ အဲဒီစီမံကိန်းတွေအပြင် ကျေးလက်ဒေသအဆောက်အအုံ ဖွံ့ဖြိုးတိုးတက်စေဖို့အတွက် ကျေးလက်ကုန်ထုတ်လမ်းအပါအဝင် လမ်း၊ တံတားဖွံ့ ဖြိုးရေး လုပ်ငန်း တွေ၊ သောက်သုံးရေရရှိရေးလုပ်ငန်းတွေ၊ မဟာဓာတ်လိုင်းပြင်ပကျေးလက်မီးလင်းရေးလုပ်ငန်းတွေ၊ ကျေးလက်အိမ်ရာများ ဆောက်လုပ်ခြင်းလုပ်ငန်းကိုလည်း နိုင်ငံတော်ရန်ပုံငွေနဲ့ ဆောင်ရွက်ပေးလျက် ရှိပါတယ်။ အဆိုပါ အခြေခံအဆောက်အအုံဖွံ့ဖြိုးရေးလုပ်ငန်းတွေဟာ အင်ဂျင်နီယာပိုင်းဆိုင်ရာ နည်းပညာကျွမ်းကျင်မှုများကို လိုအပ်တဲ့အတွက် ပြည်သူလူထုကိုယ်တိုင်ဆောင်ရွက်၍မရနိုင်တဲ့ သတ်မှတ်စည်းမျဉ်းစည်းကမ်းနှင့်အညီ တင်ဒါတွေခေါ်ပြီး ပြည်တွင်းတိုင်းရင်းသားကုမ္ပဏီတွေကို ဆောင်ရွက်စေခြင်းဖြင့် ဦးစီးဌာနမှာရှိတဲ့ အင်ဂျင်နီယာကျွမ်းကျင်ပညာရှင်တွေကလည်းပဲ ဝိုင်းဝန်း ကြီးကြပ်တာဝန်ယူဆောင်ရွက်ပေးလျက်ရှိပါတယ်။ ပြည်သူလူထုရဲ့ ပကတိလိုအပ်ချက်ကို ဖြည့်ဆည်း ပေးနိုင်ဖို့အတွက် စီမံကိန်းလုပ်ငန်းတွေကိုရွေးချယ်ဆောင်ရွက်တဲ့အခါမှာ ကျေးလက်ဒေသဖွံ့ဖြိုး တိုးတက်ရေးဦးစီးဌာနတစ်ခုတည်းမှ ရွေးချယ်ခြင်းမပြု ဘဲနဲ့ ခွင့်ပြုရန်ပုံငွေအတွင်းမှာ ဆောင်ရွက် နိုင်တဲ့လုပ်ငန်းတွေကို လွှတ်တော်ကိုယ်စားလှယ်များ၊ ဌာနဆိုင်ရာတာဝန်ရှိသူတွေ၊ ဒေသခံပြည်သူတွေ၊ မြို့နယ်စီမံခန့်ခွဲမှုကော်မတီတွေနှင့် ပူပေါင်းပြီး ပဏာမရွေးချယ်မှုအပေါ်မူတည်ပြီးတော့ ပြည်နယ်/ တိုင်းဒေသကြီးအစိုးရအဖွဲ့ရဲ့ စိစစ်ထောက်ခံချက်နဲ့ အကောင်အထည်ဖော်ဆောင်ရွက်ခြင်း ဖြစ်ပါ တယ်။ ဒါ့ပြင် တည်ဆောက်ရေးလုပ်ငန်းတွေ စံချိန်စံညွှန်းပြည့်မီစွာဆောင်ရွက်ခြင်းရှိ/မရှိ ကွင်းဆင်း စစ်ဆေးခြင်းနှင့် ကြီးကြပ်ခြင်းကိုလည်းပဲ သက်ဆိုင်ရာအစိုးရအဖွဲ့နှင့် လွှတ်တော်ကိုယ်စားလှယ်များ၊ ဒေသခံပြည်သူများနှင့် ပူးပေါင်းဆောင်ရွက်လျက်ရှိပါတယ်။ ပြည်သူဗဟိုပြု ကျေးလက်ဒေသဖွံ့ဖြိုးရေး စီမံကိန်းနှင့်ပတ်သက်ပြီး မြို့နယ်အဆင့်၊ ခရိုင်အဆင့်၊ တိုင်းဒေသကြီးနှင့် ပြည်နယ်အဆင့်၊ ပြည်ထောင်စုအဆင့်သုံးသပ်ဆွေးနွေးပွဲတွေကိုပြုလုပ်ပြီး ပြင်ဆင်သင့်တာတွေကို ပြင်ဆင်ခြင်း၊ အခြေခံ အဆောက်အအုံဖွံ့ဖြိုးရေးလုပ်ငန်းတွေနှင့်ပတ်သက်ပြီး တစ်နှစ်တာဆောင်ရွက်ချက်တွေအပေါ်မှာ ပြန်လည်သုံးသပ်ခြင်းနှင့် ပိုမိုထိရောက်တဲ့အစီအစဉ်တွေ ရေးဆွဲချမှတ်ခြင်းတို့ကိုလည်း နှစ်စဉ် ဆောင်ရွက်လျက်ရှိပါတယ်။ သို့ဖြစ်တဲ့အတွက် ပြည်သူ့လွှတ်တော်ကိုယ်စားလှယ်ကြီး ဦးဇော်မင်းသိန်း ထောက်ပြသွားတဲ့ ကျေးလက်ဒေသဖွံ့ဖြိုးတိုးတက်ရေးဦးစီးဌာနရဲ့ မူဝါဒလုပ်ငန်းစဉ်တွေမှာ ပြည်သူဗဟိုပြုအသွင်နဲ့ စဉ်ဆက်မပြတ် ကျေးလက်ဒေသဖွံ့ဖြိုးရေးလုပ်ငန်းတွေကို ဖော်ဆောင်ဖို့ ပြည်သူလူထုမှ တိုက်ရိုက် ကိုယ်တိုင်အကောင်အထည်ဖော်ဆောင်ရွက်နိုင်တဲ့ ကျေးလက်ဖွံ့ဖြိုးရေးလုပ်ငန်းတွေကို ပြည်သူ ဗဟိုပြုချဉ်းကပ်မှုနည်းလမ်းနဲ့ ဆောင်ရွက်ဖို့၊ အင်ဂျင်နီယာပိုင်းဆိုင်ရာနည်းပညာနှင့် ကျွမ်းကျင်မှု လုပ်ငန်းများမှာလည်းပဲ ဒေသခံပြည်သူတွေအပါအဝင် သက်ဆိုင်သူ Stakeholder အားလုံးနှင့် ညှိနှိုင်းပေါင်းစပ် ကြီးကြပ်ကွပ်ကဲမှုနည်းလမ်းနဲ့ လက်တွေ့အကောင်အထည်ဖော်ဆောင်ရွက်မှု အခြေအနေမှာ ယခင်ကတွေ့ကြုံခဲ့ရတဲ့အားနည်းချက်တွေအပေါ်မှာ ပြန်လည်သုံးသပ်ပြီးတော့ မိမိတို့ပြည်သူလူထုအပါအဝင် သက်ဆိုင်သူအားလုံးနှင့် ယခု အခါမှာပူးပေါင်းပါဝင်ဆောင်ရွက်လျက် ရှိပါကြောင်း ပြန်လည်ရှင်းလင်းဖြေကြားအပ်ပါတယ်။ အားလုံးကို ကျေးဇူးတင်ပါတယ်။ </speech>
<speech><mp id='182'>ဦးဇော်မင်းသိန်း(လေးမျက်နှာမဲဆန္ဒနယ်)</mp> အခုလို ပြည့်ပြည့်စုံစုံဖြေကြားပေးသွားတဲ့ ဒုတိယဝန်ကြီးကို အထူးပဲကျေးဇူးတင်ပါတယ်။ ဥက္ကဌကြီးခင်ဗျား။ ဆက်စပ်မေးခွန်းမေးခွင့်ပြုပါ။ ကျွန်တော်တို့ ဒါက ဆိုလာလျှပ်စစ်မီးလင်းရေးဖြစ်ပါတယ်။ ရွာပေါင်း ၁၆ ရွာမှာ မီးလင်းရေးလုပ်ပြီး တော့ အခုအချိန်မှာ လုံးဝသုံးလို့မရတဲ့အနေအထားတွေဖြစ်ပါတယ်။ တချို့ရွာတွေဆိုရင် ဒီအဆောက်အအုံတွေကို ဖျက်ပေးဖို့ ကျွန်တော်တို့တွေကို တင်ပြထားတာရှိပါတယ်။ ဒါကတော့ ၂၀၁၅-၂၀၁၆ က အိမ်သာတစ်လုံးကို ၅၄.၄၅ သန်းနဲ့လုပ်သွားခဲ့တဲ့ အိမ်သာတွေဖြစ်ပါတယ်။ အခု အချိန်ထိ ကျွန်တော်တို့ တစ်စုံတစ်ဦးမှ အသုံးမပြုပါဘူး။ ပြု လို့လည်းမရပါဘူး။ ဒါကတော့ ၂၀၁၄၂၀၁၅ 3 ကမ်းနားလမ်း၊ ကွန်ကရစ်လမ်းဖြစ်ပါတယ်။ ကျေးလက်ဦးစီးဌာနကနေပြီးတော့ ၁၂ ပေနဲ့ ၇ လက်မထု ၂ ဖာလုံကို ၂၁၉ သိန်းပေါ့။ ၂၁.၉ သန်းချထားပေးခဲ့ပါတယ်။ ကျွန်တော်တို့ကော်မတီက နေပြီးတော့ တာဝန်ယူပြီးတော့ လက်မခံဘဲနဲ့ ဒီချပေးတဲ့ဟာကို လက်မခံဘဲနဲ့လုပ်လိုက်တဲ့အခါမှာ ဒီ ၁၄ ပေအကျယ် ၉ လက်မထု ကျွန်တော်တို့ ရရှိသွားခဲ့ပါတယ်။ ဒီဘက် ညာဘက်ခြမ်းမှာပြထားတဲ့ဟာ က ၁၂ ပေ x ၈ ပေ ပြွန်ပေါက်ကို ကျွန်တော်တို့ ၂၅ သိန်းနဲ့လုပ်ပေးမယ်လို့ပြောပါတယ်။ ကျွန်တော်တို့က လက်မခံဘဲနဲ့ အဲဒီငွေကိုယူပြီးတော့ ရွာကကော်မတီအနေနဲ့လုပ်လိုက်တာ ဒီလမ်းပြမှာ အနီပြထားတာ ၂၃ ပေ ကျွန်တော်တို့ ရရှိသွားပါတယ်။ ဒါကြောင့်မို့လို့ ကျွန်တော်တို့ ကျေးလက်ရဲ့ ခွင့်ပြုထားတဲ့လုပ်ငန်းတွေ ရေတို့၊ လမ်းတို့၊ တံတားတို့၊ အိမ်သာတို့ ချပေးတဲ့ဟာတွေကို ပြည်သူတွေကသာ သူတို့ကိုယ်တိုင်ဆောင်ရွက်ရမယ်ဆိုရင် လမ်းတစ်လမ်းသည် နှစ်လမ်းဖြစ်လာနိုင်ပါ တယ်။ ရေတွင်းတစ်တွင်းသည် တစ်အိမ်ထောင် နှစ်အိမ်ထောင်ပဲသုံးရမယ့်နေရာမှာ တစ်ရွာလုံးသုံးလို့ ရအောင် ကျွန်တော်တို့ ပြည်သူတွေသာပူးပေါင်းပါဝင်ဆောင်ရွက်ခဲ့မယ်ဆိုရင် ကျွန်တော်တို့ လုပ်လို့ရ တဲ့အနေအထားတွေ ဖြစ်ပါတယ်။ ဒါကြောင့်မို့လို့ ဒီငွေတွေဟာ ကျေးလက်ကလုပ်ထားတဲ့ငွေ တော်တော်များများဟာ နိုင်ငံတော်ဘဏ္ဍာအပြင် နိုင်ငံတကာက ချေးငွေအများကြီးပါနေတာဖြစ်တဲ့ အတွက် ဒီငွေတွေကို ကျွန်တော်တို့ ပြည်သူတွေဆီကို အကျိုးရှိရှိထိထိရောက်ရောက် ကျွန်တော်တို့ သုံးစွဲစေချင်တဲ့ဟာမို့လို့ ဒီမေးခွန်းကို မေးရခြင်းဖြစ်ပါတယ်။ ဒါကြောင့်မို့လို့ ရှေ့သွားမယ့်အစိုးရ ကောင်းတစ်ရပ်ရဲ့ ပြည်သူယုံကြည်လက်ခံလာအောင် လုပ်ဆောင်ရမယ့်နေရာမှာ ပြည်သူလူထု ပူးပေါင်းပါဝင်ရမယ်ဆိုတဲ့မူဝါဒနဲ့ရော ကျွန်တော်တို့ တကယ်လက်တွေ့လုပ်ဆောင်ပါမည်လား။ ဒီ Review လုပ်ပြီးတော့ ပြီးခဲ့တဲ့ကာလကဟာတွေကိုရော ကျွန်တော်တို့ မကြာသေးခင်ကဆောင်ရွက်ခဲ့ တဲ့ လုပ်ဆောင်မှုအလွဲတွေကို ဘယ်လိုဆက်လက်ဆောင်ရွက်မလဲဆိုတာကို ကျွန်တော် ဆက်စပ် မေးခွန်းမေးမြန်းအပ်ပါတယ်ခင်ဗျား။ ကျေးဇူးတင်ပါတယ်။</speech>
<speech type='speaker'>
ဝန်ကြီးဌာနအနေနဲ့ ပြန်လည်ဖြေကြားဖို့ မလိုပါဘူး။ စောစောတည်းက ဒါတစ်ဆက်တစ်စပ်တည်း မဟုတ်ဘူး။ စောစောတုန်းက မေးပြီးသား။ ဖြေပြီးသားကိုပဲ ပြန်လည် ပြောတာ ဖြစ်ပါတယ်။
</speech>
</Q-A>
<Q-A>
<title>
ဒေသခံမဟုတ်သည့် စိုက်ပျိုးရေးလုပ်ကိုင်သူများက ဒေသခံတောင်သူများထံမှ မြေယာငှားရမ်းဆောင်ရွက်နေမှုများသည် လမ်းပျက်စီးမှုများ၊ မြေဆီလွှာပျက်စီးမှုများ၊ မြို့နယ်အလိုက်အခွန်အခါ ရရှိမှုများအတွက် ဥပဒေပြဋ္ဌာန်းချက်များနှင့်အညီ ဆောင်ရွက်ပေးနိုင်ခြင်းရှိ/မရှိနှင့်စပ်လျဉ်းသည့် မေးခွန်း
</title>
<speech type='speaker'>
ငါန်းဇွန်မဲဆန္ဒနယ်မှ ဦးမင်းသိန်း မေးမြန်းဖို့ဖြစ်ပါတယ်။
</speech>
<speech><mp id='286'>ဦးမင်းသိန်း(ငါန်းဇွန်မဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌ၊ ပြည်သူ့လွှတ်တော်ကိုယ်စားလှယ်များနှင့် ပြည်ထောင်စုဒုတိယဝန်ကြီးများအားလုံး မင်္ဂလာပါလို့ ဦးစွာနှုတ်ခွန်းဆက်ဂါရဝပြုပါတယ်။ ကျွန်တော့်ရဲ့ ကြယ်ပွင့်ပြမေးခွန်းကတော့ ဒေသခံမဟုတ်တဲ့ စိုက်ပျိုးရေးလုပ်ကိုင်သူတွေဟာ ဒေသခံတောင်သူတွေဆီကနေ မြေယာငှားရမ်းဆောင်ရွက်နေမှုတွေ က လမ်းပျက်စီးမှုတွေ၊ မြေဆီလွှာပျက်စီးမှုတွေ၊ မြို့နယ်အလိုက် အခွန်အခရရှိမှုတွေအတွက် ဥပဒေ ပြဋ္ဌာန်းချက်နှင့်အညီ ဆောင်ရွက်ပေးနိုင်ခြင်းရှိ/မရှိနှင့် ပတ်သက်ပြီး ဥက္ကဌကြီးမှတစ်ဆင့် မေးမြန်း သွားမှာ ဖြစ်ပါတယ်။ မေးခွန်းရဲ့ ကျိုးကြောင်းဖော်ပြချက်ကတော့ မြို့နယ်တွေအတော်များများမှာ ဖရဲ၊ သခွားမွှေး၊ ကန်စွန်းဥ အစရှိတဲ့သီးနှံတွေကို ဒေသခံမဟုတ်တဲ့တောင်သူတွေက ဒေသခံတောင်သူတွေ ရဲ့ မြေယာတွေကို ငှားရမ်းစိုက်ပျိုးနေမှုများ မြို့နယ်တွေတော်တော်များများမှာ မြင်တွေ့ကြားသိနေရပါ တယ်။ ဒေသခံတောင်သူများအနေနဲ့ မြေယာငှားရမ်းခတွေ ရရှိအဆင်ပြေကြပါတယ်။ မြေယာငှားရမ်း လုပ်ကိုင်သူများကတော့ သူတို့စိုက်ပျိုးတဲ့သီးနှံထွက်ကုန်များရယ်၊ သွင်းအားစုတွေဖြစ်တဲ့မြေဩဇာ၊ ပိုးသတ်ဆေးတွေကို ကားကြီးတွေနဲ့ သယ်ယူပို့ဆောင်ကြတဲ့အတွက် မေးခွန်း(၁)အနေနဲ့ ဒေသတွင်း မြေလမ်း၊ ကျောက်လမ်း၊ ကတ္တရာလမ်းများပျက်စီးမှုတွေ ရှိစေတဲ့အတွက်ကြောင့်လည်းကောင်း၊ မေးခွန်း(၂)အနေနဲ့မြေဩဇာ၊ ပိုးသတ်ဆေး၊ အဲဒီလိုသုံးစွဲတဲ့နေရာတွေမှာလည်း အလွန်အကျွံသုံးစွဲကြ တာဖြစ်တဲ့အတွက် သူတို့ငှားရမ်းစိုက်ပျိုးပြီးတဲ့မြေယာတွေဟာ နောက်တစ်နှစ်မှာ ဒေသခံတောင်သူ တွေ ပြန်လည်စိုက်ပျိုးကြတဲ့အခါ မြေဆီလွှာပျက်စီးမှုတွေဖြစ်ပေါ်ပြီး ဒေသထွက်သီးနှံတွေ စိုက်ပျိုးတဲ့ နေရာမှာ အဆင်မပြေတဲ့ မြေဆီလွှာဆုံးရှုံးမှုတွေဖြစ်ပေါ်စေတဲ့အတွက်လည်းကောင်း၊ မေးခွန်း(၃)အနေ နဲ့ကတော့ အထက်ဖော်ပြပါလုပ်ငန်းတွေအတွက် သက်ဆိုင်ရာမြို့နယ်တွေမှာ အခွန်အခရရှိမှုမရှိ ကြောင်းနဲ့ ရပ်/ကျေးဒေသတွေအတွက်လည်း အကျိုးမပြုကြောင်း သိရှိနေရတဲ့အတွက် ဖော်ပြပါ မေးခွန်းကို ဥပဒေပြဋ္ဌာန်းချက်များနှင့်အညီ ဆောင်ရွက်ပေးနိုင်ခြင်းရှိ/မရှိကို ပြည်သူ့လွှတ်တော်ဥက္ကဋ္ဌ ကြီးမှတစ်ဆင့် မေးမြန်းရခြင်းဖြစ်ပါတယ်။ အားလုံးကို ကျေးဇူးတင်ပါတယ်ခင်ဗျား။</speech>
<speech type='speaker'>
စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက ဖြေကြားရန် ဖြစ်ပါတယ်။
</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ ကျွန်တော့်အနေနဲ့ မန္တလေးတိုင်းဒေသကြီး၊ ငါန်းဇွန်မဲဆန္ဒနယ် ပြည်သူ့လွှတ်တော်ကိုယ်စားလှယ် ဦးမင်းသိန်းရဲ့ မေးခွန်းနဲ့စပ်လျဉ်းပြီး ပြန်လည်ဖြေကြားပေးပါမယ်။ မြို့နယ်ဒေသအနှံ့အပြားမှာ ဒေသခံမဟုတ်တဲ့ ပြည်တွင်းနှင့်ပြည်ပက စိုက်ပျိုးရေးလုပ်ကိုင်သူတွေဟာ ဒေသခံတောင်သူတွေထံ ကနေ မြေယာတွေငှားရမ်းပြီးတော့ ဖရဲ၊ သခွားကဲ့သို့သော သီးနှံတွေကို စိုက်ပျိုးဆောင်ရွက်ရတဲ့ကိစ္စ နှင့်ပတ်သက်ပြီး မြေငှားရမ်းတဲ့ကိစ္စမှာ တင်ပြရလို့ရှိရင် ၂၀၁၂ ခုနှစ်၊ လယ်ယာမြေဥပဒေ၊ အခန်း(၃) ပုဒ်မ ၉ ပုဒ်မခွဲ(ခ)မှာ လယ်ယာမြေလုပ်ပိုင်ခွင့်ရတဲ့သူဟာ လယ်ယာမြေကို အားလုံးဖြစ်စေ၊ တစ်စိတ် တစ်ပိုင်းဖြစ်စေ လုပ်ပိုင်ခွင့်ကို သတ်မှတ်ထားတဲ့ စည်းကမ်းချက်နှင့်အညီ ရောင်းချခွင့်၊ ပေါင်နှံခွင့်၊ ငှားရမ်းခွင့်၊ လဲလှယ်ခွင့်နှင့် ပေးကမ်းခွင့်ရှိစေရမည်လို့ ပြဋ္ဌာန်းထားပါတယ်။ ဒီအခွင့်အရေးအရ လည်းပဲ တောင်သူတွေဟာ မိမိလယ်မြေကို၊ ယာမြေကို ငှားခရယူပြီးဆောင်ရွက်ခြင်းဖြစ်ကြောင်း တွေ့ရှိရပါတယ်။ ငှားရမ်းတဲ့လယ်ယာမြေတွေကို စိုက်ပျိုးရေးလုပ်ငန်းအတွက်သာ အသုံးပြုရမှာဖြစ် ပြီးတော့ နည်းဥပဒေအခန်း(၅) နည်းဥပဒေ ၄၇ မှာပါတဲ့အတိုင်း ငှားရမ်းတဲ့စာချုပ်ကို ကျေးရွာအုပ်စု လယ်ယာမြေစီမံခန့်ခွဲမှုအဖွဲ့ရဲ့ရှေ့မှောက်မှာ ချုပ်ဆိုရမှာဖြစ်ပါတယ်။ အဲဒီစာချုပ်ကို ရက်ပေါင်း ၁၂၀ အတွင်းမှာ သက်ဆိုင်ရာမြို့နယ် လယ်ယာမြေစီမံခန့်ခွဲရေးနှင့် စာရင်းအင်းဦးစီးဌာနမှူးရုံးမှာ မှတ်ပုံ တင်ရမှာလည်းဖြစ်ပါတယ်။ သို့ပါသော်လည်းပဲ လက်ရှိအနေအထားမှာ ကျွန်တော်တို့ အသစ်ရေးဆွဲ ထားတဲ့ စာချုပ်စာတမ်းဥပဒေကြမ်းနှင့် လယ်ယာမြေဥပဒေကို ပြင်ဆင်တဲ့ဥပဒေကြမ်းကို လွှတ်တော် ကို တင်ပြထားဆဲ၊ ဆွေးနွေးဆဲဖြစ်တဲ့အတွက်အတည်ပြုရခြင်းမရှိသေးတဲ့အလျှောက် လောလောဆယ် မှာတော့ လယ်ယာမြေငှားရမ်းခြင်းကို တောင်သူတွေက အရပ်စာချုပ်နဲ့သာ ဆောင်ရွက်နေတာ ဖြစ်ပါ တယ်။ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန၊ စိုက်ပျိုးရေးဦးစီးဌာနအနေနဲ့ကတော့ ပြည်တွင်းမှာ ဥပဒေနှင့်အညီ တရားဝင်မှတ်ပုံတင်ထားတဲ့ ဓာတ်မြေသြဇာ၊ ပိုးသတ်ဆေးတွေကို သုံးစွဲမှု အပေါ်မှာ ပညာပေးလုပ်ငန်းတွေ ဆောင်ရွက်ပေးလျက်ရှိပါတယ်။ ဖြန့်ဖြူးတဲ့အရောင်းဆိုင်တွေကို လည်း ဥပဒေနှင့်အညီ စစ်ဆေးကြပ်မတ်ဆောင်ရွက်ပေးလျက်ရှိပါတယ်။ ဓာတ်မြေသြဇာသုံးစွဲတဲ့ နေရာမှာ အပင်၊ မြေဆီလွှာလိုအပ်ချက်အရ အချိန်ကိုက်အချိုးကျ စနစ်တကျမှန်ကန်စွာသုံးစွဲနိုင်တဲ့ လုပ်ငန်းစဉ်တွေကို တောင်သူတွေ သိရှိနားလည်နိုင်စေဖို့လည်း နယ်မြေဒေသအလိုက် ပညာပေး အစီအစဉ်များနဲ့ ဆောင်ရွက်ပေးလျက်ရှိပါတယ်။ ဒါကြောင့် မိမိ လယ်မြေကို မြေငှားရမ်းတဲ့တောင်သူ များအနေနဲ့ ငှားရမ်းအသုံးပြုသူရဲ့ မြေသြဇာ၊ ပိုးသတ်ဆေး အသုံးပြုမှုကို ကန့်သတ်တဲ့စည်းကမ်း သတ်မှတ်ချက်များထားပြီး ငှားရမ်းဖို့လိုအပ်မယ့်အခြေအနေဖြစ်ပါတယ်။ မိမိပိုင်လယ်ယာမြေ အလွန်အကျွံသုံးစွဲမှုရှိလို့ရှိရင် နီးစပ်ရာစိုက်ပျိုးရေးဦးစီးဌာနကို သတင်းပို့ပြီး ဖြေရှင်းဆောင်ရွက် ပေးနိုင်မှာ ဖြစ်ပါတယ်။ ဒီလို ဖြေရှင်းဆောင်ရွက်ရာမှာတော့ မြေဩဇာဥပဒေ၊ ပိုးသတ်ဆေးဥပဒေ များနှင့် ညီညွတ်ခြင်းမရှိလျှင် ဥပဒေနှင့်အညီ အရေးယူဆောင်ရွက်သွားမှာဖြစ်ကြောင်းလည်းပဲ တင်ပြ အပ်ပါတယ်။ ယင်းသို့မဆောင်ရွက်လိုက်နိုင်လို့ မြေဆီလွှာပျက်စီးမှုများနှင့် ကြုံတွေ့ခဲ့ရလျှင် စိုက်ပျိုးရေး ဦးစီးဌာနရဲ့ အကူအညီရယူပြီး မြေဆီလွှာပြုပြင်ဆောင်ရွက်ရမယ့် နည်းလမ်းတွေအရ ပြုပြင်ရေးကို ဆောင်ရွက်သွားဖို့လည်း လိုအပ်မှာဖြစ်ပါတယ်။ တောင်သူလယ်သမားတွေရဲ့ လယ်ယာမြေကို ငှားရမ်း စိုက်ပျိုးသူများအနေနဲ့ စိုက်ပျိုးထွက်ရှိတဲ့သီးနှံတွေကို ရောင်းဝယ်ဖောက်ကားမှုမှာ ပြည်ပတင်ပို့ ခြင်းဆောင်ရွက်မယ်ဆိုရင်လည်းပဲ နယ်စပ်မှာရှိတဲ့ သက်ဆိုင်ရာဌာနတွေက စစ်ဆေးပြီး အခွန် စည်းကြပ်ခြင်းကို ဆိုင်ရာ ဥပဒေ၊ လုပ်ထုံးလုပ်နည်းများနှင့်အညီ ဆောင်ရွက်လျက်ရှိပါတယ်။ အဲဒီလို သယ်ဆောင်ရာလမ်းတစ်လျှောက်မှာလည်းပဲ လမ်း၊ တံတားဖြတ်သန်းမှုများအတွက် သက်ဆိုင်ရာဌာန၊ အဖွဲ့အစည်းများကလည်း စည်းကြပ်ကောက်ခံလျက်ရှိပါတယ်။ ငှားရမ်းတဲ့မြေတည်နေရာဒေသမှာ ရှိတဲ့ ကျေးရွာတွေ၊ ကုန်ထုတ်လုပ်ငန်းတွေပျက်စီးမှုကိုတော့ သက်ဆိုင်ရာဒေသရှိကျေးရွာ၊ မြို့နယ်များ ရဲ့ အုပ်ချုပ်ရေးဆိုင်ရာတာဝန်ရှိသည့်ဌာန၊ အဖွဲ့အစည်းများရဲ့ ကြီးကြပ်မှု၊ စီမံခန့်ခွဲမှုများဖြင့် ဆောင်ရွက်သွားနိုင်မည်ဖြစ်ကြောင်း လွှတ်တော်ကိုယ်စားလှယ်ကြီးရဲ့မေးခွန်းအား ပြန်လည်ရှင်းလင်း ဖြေကြားအပ်ပါတယ်။ အားလုံးကို ကျေးဇူးတင်ပါတယ်။ </speech>
<speech><mp id='286'>ဦးမင်းသိန်း(ငါန်းဇွန်မဲဆန္ဒနယ်)</mp> ဖြေကြားသွားတဲ့ ဒုတိယဝန်ကြီးကို အထူးကျေးဇူးတင် ပါတယ်။ ဝန်ကြီးရဲ့ ဖြေကြားချက်ကို အတိုကောက်လိုက်မှတ်လိုက်တဲ့နေရာမှာ ပထမဦးစွာဖြေကြားတဲ့ ၂၀၁၂ ခုနှစ် မြေယာဥပဒေနှင့် ရပ်/ကျေးလယ်/စီ၊ မြို့နယ်လယ်/စီ စာချုပ်မှတ်ပုံတင်တဲ့ကိစ္စတွေက ခုမှဆက်လက်ဆောင်ရွက်နေဆဲဖြစ်တဲ့အတွက် စီမံခန့်ခွဲဖို့ အတန်ပင်ခက်ခဲသေးကြောင်း သိရှိလိုက်ရ ပါတယ်။ နောက်မြေဆီလွှာပညာပေးအစီအစဉ်မှာတော့ သတ်မှတ်စိုက်ပျိုးရေးဌာနတွေကို ဝန်ကြီးဌာန အနေနဲ့ တိုက်ရိုက်ညွှန်ကြားပေးနိုင်ခြင်းရှိ/မရှိနဲ့ တောင်သူတွေကတော့ သူတို့မြေကို သတ်မှတ်ထားတဲ့ မြေဩဇာတွေ၊ ပိုးသတ်ဆေးတွေ အလွန်အကျွံသုံးခြင်း၊ မသုံးခြင်းကို သိနိုင်လောက်တဲ့အသိဉာဏ်မရှိ တဲ့အတွက် စိုက်ပျိုးရေးဌာနအနေနဲ့ ဘယ်လိုဆက်လက်ဆောင်ရွက်မလဲဆိုတာရယ်၊ နောက်တစ်ခါ အခွန်အခကိစ္စတွေနဲ့ပတ်သက်လို့ အုပ်ချုပ်ရေးစီမံခန့်ခွဲမှုမှာ ကျွန်တော်တို့ဝန်ကြီးဌာနအနေနဲ့ ဘယ်လို ဆက်စပ်ဆောင်ရွက်မလဲဆိုတာ သိလိုတဲ့အတွက် တစ်ဆက်တစ်စပ်တည်းမေးခြင်းဖြစ်ပါတယ်။ ကျွန်တော်တို့မြို့နယ်မှာတော့ မြေယာနှင့်ပတ်သက်လို့ရှိရင် ဌာနစိတ်လေးခုက မြေချင်ငန်တိုင်းတာတဲ့ ဌာနစိတ်တွေအပါအဝင် မြေသြဇာ၊ ပိုးသတ်ဆေး အစရှိသည်တို့ ဆောင်ရွက်ပေးဖို့အတွက် ဝန်ထမ်း တွေကို စနစ်တကျ ရုံးထိုင်ပြီးတော့ ဆောင်ရွက်နေတာသိရှိပေမဲ့ ငှားရမ်းခံရတဲ့တောင်သူတွေအနေနဲ့ ကတော့ ကိုယ့်ယာမြေထဲမှာ သတ်မှတ်ထားတဲ့ပိုးသတ်ဆေးတွေ၊ မြေသြဇာတွေ အလွန်အကျွံ သုံးခြင်း/မသုံးခြင်းကို သူတို့အနေနဲ့သိမြင်လာမှာဖြစ်တဲ့အတွက် အဲဒါလေးကို ကျွန်တော်တို့ ဝန်ကြီး ဌာနအနေနဲ့ ဘယ်လိုများ ဆက်လက်ဆောင်ရွက်ပေးနိုင်မလဲဆိုတာ ကျွန်တော် တစ်ဆက်တစ်စပ်တည်း မေးခွန်းမေးခြင်းဖြစ်ပါတယ်ခင်ဗျား။ ကျေးဇူးတင်ပါတယ်။</speech>
<speech type='speaker'>ပြန်လည်ဖြေကြားပေးပါ။</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency>လွှတ်တော်ကိုယ်စားလှယ်ကြီးမေးမြန်းတဲ့ထဲမှာ အချက်သုံးချက်တွေ့ပါတယ်။ နံပါတ်(၁)အချက် ကတော့ တောင်သူတွေအနေနဲ့ မိမိရဲ့ လယ်ယာမြေမှာ မြေသြဇာအလွန်အကျွံသုံးစွဲမှုကိစ္စနဲ့ပတ်သက် တဲ့ကိစ္စဖြစ်ပါတယ်။ ဒါကလည်းပဲ စိုက်ပျိုးထုတ်လုပ်သူ၊ ငှားရမ်းတဲ့သူတွေရဲ့ တာဝန်အများကြီး ရှိပါတယ်။ မိမိအနေနဲ့ ပြန်လည်ဖြေကြားလိုတာကတော့ ကျွန်တော်တို့မြို့နယ်တိုင်းမှာ မြေဆီလွှာ စမ်းသပ်စစ်ဆေးဖို့အတွက်ကို စိုက်ပျိုးရေးဦးစီးဌာနက ကျွမ်းကျင်ဝန်ထမ်းတွေရှိပါတယ်။ အဲဒီစိုက်ပျိုး ရေးကျွမ်းကျင်ဝန်ထမ်းတွေကို သက်ဆိုင်ရာတောင်သူတွေအနေနဲ့ မိမိတို့ရဲ့ ယာမြေ၊ လယ်မြေမှာ ပိုးသတ်ဆေး ဓာတ်မြေဩဇာ သတ်မှတ်ထားတဲ့နှုန်းထားထက်ပိုမိုသုံးစွဲနိုင်ခြင်းရှိမရှိဆိုတာကို သူတို့နဲ့ ချိတ်ဆက် ဆက်သွယ်ပြီးတော့ အကူအညီတောင်းခံနိုင်ပါတယ်။ ဒါနံပါတ်(၁)အချက်ပါ။ နံပါတ်(၂) အချက်ကတော့ တောင်သူတွေအနေနဲ့ သူတို့ရဲ့ရပိုင်ခွင့်တစ်ရပ်အနေနဲ့ ငှားရမ်းတဲ့ကိစ္စမှာ ဟိုဘက် ဒီဘက် တောင်သူပိုင်းကလည်းပဲ ကြီးကြပ်ရမယ့်ဟာရှိပါတယ်။ ဥစ္စာရင်းဖို ဥစ္စာရင်းခဲ မိမိရဲ့ လယ်ယာ မြေမှာ မြေဆီလွှာဆုံးရှုံးမှုတွေမဖြစ်ပေါ်ရအောင် ပိုးသတ်ဆေး(Residudl)တွေအများကြီးမရှိအောင် ဒါကို တောင်သူတွေအနေနဲ့ကလည်းပဲ ဥစ္စာရင်းဖို ဥစ္စာရင်းခဲ ရှိရမှာဖြစ်သလို လာရောက်ပြီးတော့ ဆောင်ရွက်တဲ့ပုဂ္ဂိုလ်တွေကလည်းပဲ Ethics ရှိဖို့လိုပါတယ်။ ဒါကတော့ ကျွန်တော်တို့ ပညာပေး စည်းရုံးမှုလုပ်ငန်းနဲ့ဆောင်ရွက်သွားဖို့ ဖြစ်ပါတယ်။ နောက် ဒီပစ္စည်းပစ္စယတွေကို သယ်ယူပို့ဆောင်တဲ့ အခါမှာလည်းပဲ မြို့နယ်မှာရှိတဲ့ သက်ဆိုင်ရာအုပ်ချုပ်ရေးအဖွဲ့အစည်းတွေရှိပါတယ်။ လမ်း၊ တံတား မှာဆိုလည်းပဲ လမ်း၊ တံတားကောက်ခံခတွေ၊ သူတို့နှုန်းထားတွေနဲ့ကောက်ခံပါတယ်။ ဒါကိုလည်းပဲ စနစ်တကျ စီမံခန့်ခွဲသွားမယ်ဆိုလို့ရှိရင် လတ်တလောအနေအထားကတော့ လွှတ်တော်ကိုယ်စားလှယ် ကြီးမေးမြန်းတဲ့မေးခွန်းပါအချက်အလက်တွေကို အဆင်တပြေဆောင်ရွက်သွားနိုင်မယ်လို့ ကျွန်တော် ပြန်လည်ဖြေကြားပါတယ်။ လိုအပ်တဲ့အချက်အလက်တွေကို လိုအပ်တဲ့သိလိုတဲ့အနေအထားတွေ ရှိမယ်ဆိုရင်လည်းပဲ သက်ဆိုင်ရာစိုက်ပျိုးရေးဦးစီးဌာန မြို့နယ်အဆင့်၊ ခရိုင်အဆင့်၊ တိုင်းအဆင့်တင် မဟုတ်ပါဘူး။ ရုံးချုပ်အဆင့်ကိုလည်းပဲ ဆက်သွယ်ဆောင်ရွက်မယ်ဆိုရင် ကျွန်တော်တို့လည်း ကူညီ ပံ့ပိုးပေးသွားမယ်ဆိုတဲ့အကြောင်းကို ပြန်လည်ဖြေကြားရင်းနဲ့နိဂုံးချုပ်ပါတယ်။ ကျေးဇူးတင်ပါတယ်။</speech>
<speech type='speaker'>
မေးခွန်းများ မေးခြင်း၊ ဖြေကြားခြင်းနှင့်ပတ်သက်လို့ ကျွန်တော် လွှတ်တော် ကိုယ်စားလှယ်တွေကို သတိပြုဖို့ အသိပေးလိုတာရှိပါတယ်။ ဝန်ကြီးဌာနအနေနဲ့လည်း ကိုယ်စားလှယ် တွေမေးတဲ့မေးခွန်းအပေါ်မှာ တိတိကျကျရှင်းရှင်းလင်းလင်း ဖြေကြားဖို့လိုပါတယ်။ အဲဒီလိုဖြေကြားဖို့ အတွက်ဆိုလည်း မေးခွန်းမှာပါတဲ့အကြောင်းအရာ၊ မေးခွန်းမှာပါတဲ့ Issue ကို တိတိကျကျ ထိထိမိမိ ဖြေနိုင်အောင် ကြိုးစားပေးစေချင်ပါတယ်။ ဒါဝန်ကြီးဌာနဘက်က။ ကိုယ်စားလှယ်တွေဘက်ကလည်း မေးခွန်းမေးပြီ။ မေးခွန်းမေးပြီဆို ဝန်ကြီးဌာနက ပြန်ဖြေတယ်။ ကိုယ်မေးတဲ့မေးခွန်းနဲ့ဝန်ကြီးဌာနတာနဲ့မကိုက်ညီဘူး။ လွဲချော်နေပြီ။ ကိုယ်လိုချင်တဲ့ Issue မဟုတ်ဘူး။ အဲဒီလိုဆိုလို့ရှိရင် ကျွန်တော်တို့ က တစ်ဆက်တစ်စပ်တည်း ပြန်ပေးပါတယ်။ အဲဒီအခါမှာ ကျွန်တော်တို့က တစ်ဆက်တစ်စပ်တည်း ဆိုတာက ကိုယ်မေးတဲ့မေးခွန်းအပေါ်မှာ ဝန်ကြီးဌာနက ပြန်ဖြေတာသည် ကိုယ်လိုချင်တဲ့လိုရင်းကို မရောက်ဘဲနဲ့ ပွင့်ပွင့်လင်းလင်းပြောရရင် ရှောင်လွှဲပြီးတော့ ယေဘုယျလုပ်ငန်းစဉ်တွေပြောပြီးတော့ ကွေ့ပတ်နေရင် ကိုယ်လိုချင်တဲ့မေးခွန်းပြန်ရအောင် တစ်ဆက်တစ်စပ်တည်း ထိထိမိမိမေးရမယ့် မေးခွန်း။ဘာဖြစ်လို့လဲဆိုတော့ ဝန်ကြီးဌာနက ကိုယ်မေးတဲ့မေးခွန်းအပေါ်မှာပဲ အဖြေကလုပ်မှာပါ။ ဒီအခါကျမှ ကိုယ်က တစ်ဆက်တစ်စပ်တည်းဆိုပြီးတော့၊ ဒါနဲ့ဆက်စပ်တာပဲဆိုပြီးတော့ မေးခွန်းအသစ်၊ အကြောင်းအရာအသစ်၊ အဖြစ်အပျက်အသစ်တွေ သွားမေးရင် အဲဒီလိုပဲပြန်ဖြေတဲ့အခါကျတော့ယေဘုယျဆန်ဆန်အဆင်ပြေအောင် ဆောင်ရွက်ပေးမယ်။ ညှိနှိုင်းဆောင်ရွက်မယ်။ ဒါနဲ့ပဲသွားမှာပါ။ အဲဒီတော့ ကိုယ်စားလှယ်တွေကလည်း သိဖို့လိုတယ်။ ဝန်ကြီးဌာနကလည်း မေးတဲ့မေးခွန်းပေါ်မှာပဲ လုပ်လာတာ။ ဒီကျတော့ ဒါပဲဖြေတယ်။ အဲဒီဖြေတာတောင်မှ ကိုယ်မေးတဲ့မေးခွန်းရဲ့ လိုရင်းကို မရောက်ဘူး။ ကိုယ့်အတွက် ထိထိမိမိမရှိဘူး။ ကိုယ်ကျေနပ်မှုမရှိဘူး။ မေးခွန်းနဲ့ဖြေတာနဲ့ ကိုယ်မေးတဲ့ မေးခွန်းနဲ့အဖြေနဲ့လွဲချော်ပြီးတော့ ယေဘုယျဆန်ဆန်ပြောပြီ။ ဟိုလိုဒီလိုကြားကောင်းအောင် ရှောင်လွှဲပြောပြီဆိုလို့ရှိရင် ကျွန်တော်မေးတာဒါ၊ အဲဒီလိုဖြေတယ်၊ အဲဒီလိုကွဲလွဲနေတယ်၊ ကျွန်တော်သိချင်တာ ဒါ။ အဲဒီလို တစ်ဆက်တစ်စပ်တည်းဆိုတာ ထိထိမိမိလေးအခွင့်အရေးပေးထားတာ။ တစ်ဆက်တစ်စပ် တည်းဆိုပြီးတော့ နောက်အကြောင်းအရာသစ်တွေ၊ နောက်အဖြစ်အပျက်သစ်တွေ၊ နောက်မေးခွန်း သစ်တွေမေးဖို့ မဟုတ်ဘူး။ အဲဒါကျွန်တော်တို့ကိုယ်စားလှယ်တွေ ကိုယ့်ရဲ့ လုပ်ပိုင်ခွင့်ကိုသုံးပြီးတော့ Check and Balance ဆိုတာ ဒါပဲ။ တိတိကျကျလေး အဲလိုဖြစ်စေချင်တယ်။ အဲလိုလေးမေးကြပါ။ အဲလိုမမေးဘဲနဲ့ တစ်ဆက်တစ်စပ်တည်းဆိုပြီးတော့ ဒီပြင်ဟာတွေလျှောက်မေးတဲ့အခါကျတော့ ဒီဟာ ကလည်း အခုမေးခွန်းမှာပါလာတဲ့ဟာမဟုတ်ဘူး။ ဖြေလာတာ၊ လုပ်လာတာမဟုတ်တဲ့အတွက်ကျတော့ အလျဉ်းသင့်သလိုပဲ ဖြေသွားမှာပါ။ အလျဉ်းသင့်သလိုဖြေသွားရင်လည်း အလျဉ်းသင့်သလိုပဲ ဖြစ်သွား မှာပါ။ အဲဒါ ကျွန်တော်တို့ကိုယ်စားလှယ်တွေ သဘောပေါက်ဖို့တော့လိုတယ်။
</speech>
</Q-A>
<Q-A>
<title>
ကျေးလက်ဒေသဖွံ့ဖြိုးတိုးတက်ရေးဦးစီးဌာနအောက်ရှိ ဂွချောင်းကို ဆောက်လုပ်ရေးဝန်ကြီးဌာန အောက်သို့ လွှဲပြောင်း၍ ဖြစ်၊ မဖြစ် သိလိုခြင်းနှင့်စပ်လျဉ်းသည့်မေးခွန်း
</title>
<speech type='speaker'> ဂွမဲဆန္ဒနယ်မှ ဦးမြင့်ဝေ မေးမြန်းဖို့ ဖြစ်ပါတယ်။</speech>
<speech><mp id='322'>ဦးမြင့်ဝေ(ဂွမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များ၊ ပြည်ထောင်စုအဆင့်အဖွဲ့အစည်းဝင်ပုဂ္ဂိုလ်များ၊ ဧည့်သည်တော်များ အားလုံးကို မင်္ဂလာပါလို့ နှုတ်ခွန်းဆက်ဂါရဝပြု ပါတယ်။ ကျွန်တော်ကတော့ ရခိုင်ပြည်နယ်၊ ဂွမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးမြင့်ဝေ ဖြစ်ပါတယ်။ ဒီနေ့ကျင်းပတဲ့အစည်းအဝေး မှာ ကျွန်တော်မေးလိုတဲ့မေးခွန်းကတော့ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန၊ ကျေးလက်ဒေသဦးစီးဌာနအောက်ရှိ ဂွချောင်းကို ဆောက်လုပ်ရေးဝန်ကြီးဌာနအောက်သို့ လွှဲပြောင်း၍ ဖြစ်/မဖြစ် သိလိုပါသဖြင့်မေးခွန်းကို မေးသွားမှာဖြစ်ပါတယ်။ ဥက္ကဋ္ဌကြီးခင်ဗျား။ ရခိုင်ပြည်နယ်၊ ဂွမြို့နယ်ရှိ ဂွချောင်းသည် ဆောက်လုပ်ရေးဝန်ကြီးဌာနပိုင် သံတွဲမြို့မှ ဂွမြို့ သို့ဆက်သွယ်ထားသော ၈၃ မိုင်ရှည်လျားသည့်လမ်း၏အဆုံး ဂွမြို့နယ် ကျောက်ချွန်ကျေးရွာမှ မကျည်းခွံကျေးရွာသို့ဆက်သွယ် ထားသော စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန၊ ကျေးလက်ဒေသဦးစီးဌာနပိုင် ၉ မိုင် ၆ ဖာလုံရှည်လျားသော လမ်း၏အဆုံးတွင်ရှိပြီးတော့ ပေ ၁၃၀၀ ကျယ်ဝန်းပါတယ်။ ၎င်းချောင်းသည် ကျေးလက်ဒေသဦးစီးဌာနအောက်တွင်ရှိပြီးတော့ ကျေးလက်ဒေသဦးစီးဌာန၏ တာဝန်ယူတံတားထိုး ပေးနိုင်သော ချောင်း၏အကျယ်ဟာ ပေ ၂၀၀ အောက်မှာသာရှိသည့်အတွက် တံတားဖြစ်လာနိုင်စရာ အကြောင်းမရှိပါသဖြင့် တာဝန်ယူဆောက်လုပ်ပေးနိုင်သော ဆောက်လုပ်ရေးဝန်ကြီးဌာနအောက်သို့ လွှဲပြောင်း၍ဖြစ်/မဖြစ်၊ ဖြစ်ပါက မည်သည့်အချိန်တွင် ပြောင်းလဲမည်၊ မဖြစ်ပါက အဘယ်ကြောင့် ဆိုသည်ကို သိလိုပါသဖြင့် ပြည်သူများကိုယ်စား ဥက္ကဋ္ဌကြီးမှတစ်ဆင့် မေးခွန်းမေးမြန်းအပ်ပါတယ် ခင်ဗျား။ အားလုံးကို ကျေးဇူးတင်ပါတယ်။</speech>
<speech type='speaker'>
စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက ဖြေကြားရန် ဖြစ်ပါတယ်။
</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ ရခိုင်ပြည်နယ်၊ ဂွမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးမြင့်ဝေရဲ့ မေးခွန်းအပေါ် ပြန်လည် ဖြေကြားပေးပါမယ်။ ကျေးလက်ဒေသဖွံ့ဖြိုးတိုးတက်ရေးဦးစီးဌာနဟာ ကျေးလက်လမ်း၊ တံတား၊ ကျေးလက်ရေရရှိရေးလုပ်ငန်းများနှင့် ကျေးလက်မီးလင်းရေးလုပ်ငန်းတွေကို အဓိကစီမံခန့်ခွဲ ဆောင်ရွက်တဲ့ဌာနဖြစ်ပါတယ်။ ဂွချောင်းဟာ ဂွမြို့နယ်၊ ပေါက်တူးကျေးရွာအုပ်စု၊ ထိန်ကျင်းကျေးရွာ ကနေ ချောင်းဖျားခံပြီး ပင်လယ်ထဲကိုတိုက်ရိုက်စီးဝင်တဲ့ချောင်းဖြစ်ပါတယ်။ မိုးရာသီမှာ တောင်ကျရေ တွေကြောင့် ရေစီးကြမ်းတဲ့ချောင်းလည်းဖြစ်ပါတယ်။ အဆိုပါချောင်းကူးတံတားဟာ ကျေးရွာအုပ်စု လေးအုပ်စု၊ ကျေးရွာ ၂၂ ရွာ၊ အိမ်ခြေ ၁၅၆၀ နဲ့လူဦးရေ ၃၄၂၀ ဦးတို့ အမှီသဟဲပြုနေရတဲ့ တံတားဖြစ်ကြောင်း သိရပါတယ်။ ရခိုင်ပြည်နယ်၊ ဂွမြို့နယ်၊ ဂွပင်လယ်အော်အနီးမှာရှိတဲ့ဂွချောင်းဟာ အကျယ် ပေ ၁၁၀၀ ရှိပါတယ်။ မြို့နယ်စည်ပင်သာယာရေး အဖွဲ့ရဲ့ကူးတို့လိုင်စင်ခွင့်ပြုချက်ရှိတဲ့စက်လှေ များနဲ့ ဒေသခံပြည်သူများ နေ့စဉ်သွားလာလျက်ရှိကြောင်း သိရပါတယ်။ အဆိုပါ ဂွချောင်းတံတားကို တည်ဆောက်မယ်ဆိုရင် အရှည်ပေ ၁၅၀၀ ခန့်ရှိတဲ့ မြစ်ကူးတံတားတည်ဆောက်ရမှာဖြစ်ပါတယ်။ နည်းပညာကျွမ်းကျင်တဲ့အင်ဂျင်နီယာတွေနဲ့ အထောက်အကူပြုပစ္စည်းများရှိတဲ့ ဆောက်လုပ်ရေး ဝန်ကြီးဌာနမှ တာဝန်ယူဆောင်ရွက်သွားရန် သင့်လျော်မည့်အနေအထားမျိုးဖြစ်ပါတယ်။ လွှတ်တော် ကိုယ်စားလှယ်ကြီးမေးမြန်းထားတဲ့ ဂွမြို့နယ်၊ ဂွပင်လယ်အော်အနီးရှိ ဂွချောင်းကို ဆောက်လုပ်ရေး ဝန်ကြီးဌာနမှ သိမ်းသွင်းပြီးတော့ တံတားတည်ဆောက်လိုမှုကတော့ မိမိ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနအနေနဲ့ ကန့်ကွက်ရန်မရှိကြောင်းနှင့် ယင်းကိစ္စနှင့်စပ်လျဉ်းပြီး ယခုအခါမှာ ဆောက်လုပ်ရေးဝန်ကြီးဌာနအနေနဲ့ ကျေးလက်ဒေသဖွံ့ဖြိုးရေးဦးစီးဌာနအောက်က လမ်း၊ တံတား ကဏ္ဍကိုလွှဲပြောင်းရယူပြီး ကျေးလက်လမ်း၊ တံတားဖွံ့ဖြိုးရေးဦးစီးဌာနအသစ်တစ်ခု ဖွဲ့စည်းပြီးဖြစ်တဲ့ အတွက် သက်ဆိုင်ရာဝန်ကြီးဌာနနဲ့ ညှိနှိုင်းဆောင်ရွက်သွားနိုင်ပါကြောင်း ပြန်လည်ဖြေကြားအပ်ပါ တယ်။ ကျေးဇူးတင်ပါတယ်။</speech>
</Q-A>
<Q-A>
<title>
ပလက်ဝမြို့နယ်ရှိ လျှပ်စစ်မီးမရရှိသေးသော အိမ်ထောင်စုများအတွက် နေရောင်ခြည်စွမ်းအင်သုံး ဆိုလာမီးတပ်ဆင်ပေးရန် အစီအစဉ်ရှိ/မရှိနှင့် စပ်လျဉ်း သည့်မေးခွန်း
</title>
<speech type='speaker'>
ပလက်ဝမဲဆန္ဒနယ်မှ ဦးစိန်အောင် မေးမြန်းဖို့ ဖြစ်ပါတယ်။
</speech>
<speech><mp id='220'>ဦးစိန်အောင်(ပလက်ဝမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် လွှတ်တော်ကိုယ်စားလှယ်ကြီးများ၊ ပြည်ထောင်စုအဆင့်အဖွဲ့အစည်းဝင်များနှင့် ဧည့်သည်တော်များအားလုံး မင်္ဂလာပါ။ ကျွန်တော်ကတော့ ချင်းပြည်နယ်၊ ပလက်ဝမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးစိန်အောင် ဖြစ်ပါတယ်။ ကျွန်တော်မေးမြန်းလိုတဲ့မေးခွန်းကတော့ ကျွန်တော်တို့ ပလက်ဝမြို့နယ်မှာရှိတဲ့ လျှပ်စစ်မီးမရရှိသေးတဲ့အိမ်ထောင်စုများကို နေရောင်ခြည် စွမ်းအင်သုံးဆိုလာမီး တပ်ဆင်ပေးရန်အစီအစဉ်ရှိ/မရှိမေးခွန်း ဖြစ်ပါတယ်။ ဥက္ကဌကြီးခင်ဗျား။ နေရောင်ခြည်စွမ်းအင်သုံးဆိုလာစနစ်ဟာ နေရောင်ခြည်စွမ်းအင်မှ လျှပ်စစ်စွမ်းအင်သို့ တိုက်ရိုက် ပြောင်းလဲပေးနိုင်သော နည်းပညာတစ်ခုဖြစ်ပါတယ်။ နေအလင်းရောင်ထဲမှာရှိတဲ့ အလင်းမှုန်များက ဆိုလာပြားထဲမှာရှိတဲ့ လျှပ်စစ်ဓာတ်မှုန်များကို ရိုက်ထုတ်ခြင်းအားဖြင့် လျှပ်စစ်စီးကြောင်းကို ဖြစ်ပေါ် စေတဲ့ နည်းစနစ်ဖြစ်ကြောင်း လေ့လာသိရှိရပါတယ်။ အဲဒီဆိုလာစနစ်ရဲ့ အားသာချက်များကတော့ (၁) အသုံးပြု တဲ့စွမ်းအင်ဟာ နေရောင်ခြည်စွမ်းအင်ဖြစ်တဲ့အတွက် မကုန်ခန်းနိုင်သည့်အပြင် အခမဲ့သုံးစွဲ နိုင်ခြင်း၊ (၂) ဆိုလာစနစ်မှာ ကာဗွန်ဒိုင်အောက်ဆိုဒ်ဓာတ် ထွက်ရှိမှုမရှိတဲ့အတွက် သဘာဝပတ်ဝန်း ကျင်ကိုထိခိုက်မှုမရှိခြင်း၊ (၃) အသုံးပြုရန်လွယ်ကူပြီးတော့ ဘေးကင်းလုံခြုံစွာအသုံးပြု နိုင်ခြင်း၊ (၄) လှုပ်ရှားမှုအစိတ်အပိုင်းမပါဝင်သဖြင့် ဆူညံမှုလည်းမရှိခြင်း၊ (၅) လောင်စာမလိုအပ်သဖြင့် ရေရှည် တွင် ကုန်ကျစရိတ်သက်သာခြင်း စသည်တို့ဖြစ်ပါတယ်။ ဥက္ကဌကြီးခင်ဗျား။ ကျွန်တော်တို့ပလက်ဝမြို့နယ်မှာ လက်ရှိစာရင်းအရ အိမ်ထောင်စုပေါင်း ၂၀၃၁၇ စု နေထိုင်လျက်ရှိရာမှာ အလင်းရောင်အတွက် လျှပ်စစ်မီးသုံးစွဲနေသော အိမ်ထောင်စုမှာ ၁၀၄၈ စု ရာခိုင်နှုန်းအားဖြင့် ၅.၁၆ ရာခိုင်နှုန်းသာရှိတဲ့အတွက် ကျန်ရှိတဲ့ ၉၄.၈၄ ရာခိုင်နှုန်းသော အိမ်ထောင်စုများမှာ ဖယောင်းတိုင်၊ ရေနံဆီမီးနဲ့ ထင်းမီးများကိုသာ သုံးစွဲနေရတဲ့အတွက် အလင်းရောင်အားနည်းခြင်း၊ ကုန်ကျစရိတ်မြင့်မားခြင်း၊ မီးခိုးကြောင့်ကျန်းမာရေးထိခိုက်ခြင်းနဲ့ မီးဘေးအန္တရာယ်အတွက် စိုးရိမ်နေရခြင်းစတဲ့အခြေအနေများမှာ ရှိနေကြပါတယ်။ ၂၀၁၆-၂၀၁၇ ဘဏ္ဍာရေးနှစ်မှာ မွေးမြူရေး၊ ရေလုပ်ငန်းနှင့် ကျေးလက်ဒေသဖွံ့ဖြိုးရေးဝန်ကြီးဌာန၏ ကျေးလက် ဒေသဖွံ့ဖြိုးရေးဦးစီးဌာန၊ ကမ္ဘာ့ဘဏ်နဲ့ ဒေသခံပြည်သူများပူးပေါင်း၍ မဟာဓာတ်အား လိုင်းမရောက်ရှိနိုင်သော ကျေးလက်ဒေသများတွင် လျှပ်စစ်မီးရရှိရေး ငါးနှစ်တာစီမံကိန်းဆောင်ရွက် ရာမှာ ကျွန်တော်တို့ပလက်ဝမြို့နယ်တွင် ယနေ့အထိ အိမ်ထောင်စု ၅၂၅၄ စုကိုသာ ဆိုလာမီးတပ်ဆင် ပေးနိုင်ပြီး ကျန်အိမ်ထောင်စု ၁၄၀၁၀ စုတို့မှာ ဖယောင်းတိုင်၊ ရေနံဆီမီးနဲ့ ထင်းမီးများကိုသာ အသုံးပြု နေကြဆဲဖြစ်ကြောင်း သိရှိရပါတယ်။ ဥက္ကဌကြီးခင်ဗျား။ မြန်မာနိုင်ငံရဲ့ လျှပ်စစ်ဓာတ်အားသုံးစွဲမှု အခြေအနေကိုလေ့လာတဲ့အခါမှာ တစ်နိုင်ငံလုံးမှာ ၃၂.၄ ရာခိုင်နှုန်း၊ ကျွန်တော်တို့ချင်းပြည်နယ်မှာ ၁၅.၄ ရာခိုင်နှုန်းရှိတဲ့အတွက် ကျွန်တော်တို့ပလက်ဝမြို့နယ်ရဲ့ ကျေးလက်ဒေသတွေမှာ လျှပ်စစ်မီး သော်လည်းကောင်း၊ မဟာဓာတ်အားလိုင်းသော်လည်းကောင်း ရရှိဖို့ရန်မှာ အလှမ်းဝေးကွာနေအုံး မယ်လို့ ယူဆပါတယ်။ သို့ရာတွင် ယခုတင်ပြတဲ့ နေရောင်ခြည်စွမ်းအင်သုံးဆိုလာစနစ်ဟာ မကုန်ခန်း နိုင်သော သဘာဝအရင်းအမြစ်တစ်ခုဖြစ်သည့်အပြင် ကုန်ကျစရိတ်အနည်းဆုံးစနစ်တစ်ခုလည်း ဖြစ်သည့်အတွက် မြန်မာနိုင်ငံမှာဖွံ့ဖြိုးတိုးတက်မှုအနိမ့်ဆုံးဖြစ်သော ကျွန်တော်တို့ပလက်ဝမြို့နယ်မှာ အလင်းရောင်အတွက် အဲဒီဆိုလာစနစ်မီးတပ်ဆင်ပေးနိုင်မယ်ဆိုရင် အထူးသဖြင့် ပညာသင်ကြားနေ တဲ့ကျောင်းသူကျောင်းသားများအတွက် များစွာအကျိုးကျေးဇူး ရရှိမည်သာမက ကျေးလက်နေပြည်သူ တို့ရဲ့ လူနေမှုဘဝသည်လည်း အထိုက်အလျောက် မြင့်မားလာနိုင်မည်ဖြစ်သည့်အတွက် မဲဆန္ဒရှင် ပြည်သူများကိုယ်စား ဥက္ကဋ္ဌကြီးမှတစ်ဆင့် ဤမေးခွန်းကို မေးမြန်းရခြင်းဖြစ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>
စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက ဖြေကြားရန် ဖြစ်ပါတယ်။
</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ ချင်းပြည်နယ်၊ ပလက်ဝန်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးစိန်အောင်ရဲ့ ပြည်နယ်အတွင်း ကျေးလက်ဒေသမီးလင်းရေးမေးခွန်းနဲ့ပတ်သက်ပြီး ချင်းပြည်နယ်အစိုးရအဖွဲ့ရဲ့ ဖြေကြားချက်နဲ့အတူ ပေါင်းစပ်ရှင်းလင်းဖြေကြားပေးပါမယ်။ နိုင်ငံတော်အနေနဲ့ ၂၀၃၀ ခုနှစ်မှာ တစ်နိုင်ငံလုံးလျှပ်စစ်မီးရရှိရေးစီမံကိန်း Nationd Electrification Project(NEP)ကို ကမ္ဘာ့ဘဏ် နှင့်ပေါင်းပြီးတော့ အမျိုးသားလျှပ်စစ်မီးလင်းရေးစီမံချက် ရေးဆွဲပြီးဖြစ်ပါတယ်။ စီမံကိန်းအရ ကျေးရွာတွေရွေးချယ်တဲ့အခါမှာလည်း မဟာဓာတ်အားလိုင်းကနေ ၁၀ မိုင်ကျော်ကွာဝေးပြီး နောင် ၁၀ နှစ်အတွင်းဓာတ်အားလိုင်းမရောက်နိုင်တဲ့ ကျေးရွာတွေ၊ ပြည်သူတွေ အချိုးကျထည့်ဝင်နိုင်တဲ့ကျေးရွာ တွေကို အကောင်အထည်ဖော်ဆောင်ရွက်သွားနိုင်မှာဖြစ်ပါတယ်။ ကျေးရွာပြည်သူတွေက မိမိပိုင် ပစ္စည်းကဲ့သို့ သဘောထားစေပြီးတော့ တပ်ဆင်ပြီး System တွေကို အာမခံစနစ်နဲ့ စနစ်တကျ ထိန်းသိမ်းနိုင်ရေး၊ အရည်အသွေးကောင်းမွန်အာမခံချက်ရှိပြီး ရေရှည်တည်တံ့ခိုင်မြဲစေဖို့အတွက် အကောင်အထည်ဖော်ဆောင်ရွက်လျက်ရှိပါတယ်။ ပြည်သူထည့်ဝင်ငွေ ၁၀ ရာခိုင်နှုန်းမှ ၁၅ ရာခိုင်နှုန်းခန့်၊ အသေးစား အဲဒါကိုတော့ Solor Home System နဲ့ဆောင်ရွက်ဖို့ရှိပါတယ်။ အသေးစားဓာတ်အား(Mini-grid)စနစ်မှာတော့ ပြည်သူထည့်ဝင်ငွေ ၂၀ ရာခိုင်နှုန်းခန့်နဲ့ ပြည်သူက ထည့်ဝင်ရမှာဖြစ်ပါတယ်။ ဒီလိုလုပ်ငန်းတွေအကောင်အထည်ဖော်တဲ့နေရာမှာလည်း ကျေးရွာမှာရှိတဲ့ အများပိုင်အဆောင်အဦတွေ၊ စာသင်ကျောင်း၊ ဆေးပေးခန်း၊ ဘာသာရေးအဆောက်အဦနှင့် လမ်းမီးတိုင်တွေကို စီမံကိန်းရန်ပုံငွေကနေ ၁၀၀ ရာခိုင်နှုန်း အထောက်အပံ့နဲ့ဆောင်ရွက်သွားမှာ ဖြစ်ပါတယ်။ ယခင်နှစ် ၂၀၁၆-၂၀၁၇ ဘဏ္ဍာရေးနှစ်မှာ အဆိုပါစီမံကိန်းအရ ချင်းပြည်နယ်၊ တီးတိန်၊ မင်းတပ်၊ ကန်ပက်လက်၊ ထန်တလန်၊ တွန်းဇန်၊ ပလက်ဝမြို့နယ်များမှာရှိတဲ့ ကျေးရွာပေါင်း ၂၉၀ ရွာ၊ အိမ်ခြေပေါင်း ၁၁၂၉၁ အိမ်၊ စာသင်ကျောင်းပေါင်း ၃၁၉ ကျောင်း၊ ဘာသာရေးအဆောက်အဦ ၆၈၁ ကျောင်း၊ ကျန်းမာရေးအဆောက်အဦ ၁၂၄ ခုနှင့် လမ်းမီးတိုင်ပေါင်း ၁၄၅၀ တို့ကို စုစုပေါင်း ကျပ်သန်းပေါင်း ၄၄၀၀ ကျော်အကုန်အကျခံပြီး အကောင်အထည်ဖော်ဆောင်ရွက်ခဲ့ပါတယ်။ ပလက်ဝမြို့နယ်အတွင်းမှာဆိုရင်တော့ ကျေးရွာပေါင်း ၁၇၅ ရွာမှာ တစ်အိမ်သုံးဆိုလာစနစ်နဲ့ အိမ်ခြေ ၅၂၅၉ အိမ်နှင့် စာသင်ကျောင်း ၁၈၄ ကျောင်း၊ ကျန်းမာရေးဆေးပေးခန်း ၆၂ ခု၊ ဘာသာရေး အဆောက်အဦ ၃၇၆ ကျောင်းနှင့် လမ်းမီးတိုင် ၈၇၅ တိုင်တို့ကို အကောင်အထည်ဖော် ဆောင်ရွက်ပေး ခဲ့ပြီးဖြစ်ပါတယ်။ ယခု ချင်းပြည်နယ်အတွင်းဆောင်ရွက်မယ့် ကျေးလက်မီးလင်းရေးလုပ်ငန်းတွေ အတွက် တင်ဒါအောင်မြင်တဲ့ LEMI Co.,Ltd က တာဝန်ယူဆောင်ရွက်လျက်ရှိပါတယ်။ ကန်ပက်လက် မြို့နယ်အတွင်းမှာရှိ ကျေးရွာ ၅ ရွာမှာ ဆိုလာပစ္စည်းတပ်ဆင်ခြင်းလုပ်ငန်းကို ဆောင်ရွက်ပြီးဖြစ်ပါ တယ်။ တီးတိန်၊ မင်းတပ်၊ ထန်တလန်၊ တွန်းဇံ၊ ပလက်ဝမြို့နယ်ရှိ ကျေးရွာတွေအတွက် ဆိုလာပစ္စည်း များရောက်ရှိပြီးဖြစ်တဲ့အတွက် တပ်ဆင်ခြင်းလုပ်ငန်းများကို ဆက်လက်ဆောင်ရွက်လျက်ရှိပြီး ၂၀၁၇ ခုနှစ် သြဂုတ်လကုန်မှာ အပြီးဆောင်ရွက်သွားမှာဖြစ်ပါတယ်။ သို့ဖြစ်တဲ့အတွက် လွှတ်တော် ကိုယ်စားလှယ်ကြီးမေးမြန်းတဲ့ ပလက်ဝမြို့နယ်အတွင်းရှိ လျှပ်စစ်မီးမရရှိသေးတဲ့ အိမ်ထောင်စု ၁၈၅၃၁ အိမ်ကို ဆိုလာစနစ်နဲ့မီးလင်းရေး ဆောင်ရွက်ဖို့အတွက် ပြည်သူမှ အချိုးကျထည့်ဝင်ငွေ ထည့်ဝင်ရန် အဆိုပြု တင်ပြထားတဲ့ကျေးရွာ ၁၉ ရွာ၊ အိမ်ခြေပေါင်း ၁၀၂၂ အိမ်အတွက် ယခု ၂၀၁၇၂၀၁၈ ဘဏ္ဍာရေးနှစ်မှာ ဆိုလာမီးလင်းရေးဆောင်ရွက်နိုင်ဖို့ စီမံဆောင်ရွက်လျက်ရှိနေပြီဖြစ်ပါ ကြောင်းနဲ့ ကျန်ရှိတဲ့အိမ်ထောင်စုတွေအတွက် NEP မူနှင့်ကိုက်ညီပြီး ပြည်သူမှ အချိုးကျထည့်ဝင်ငွေ တွေ ထည့်ဝင်နိုင်မယ်ဆိုရင်တော့ ဘဏ္ဍာရေးနှစ်အလိုက် လျာထားတင်ပြအကောင်အထည်ဖော် ဆောင်ရွက်ပေးသွားမည်ဖြစ်ပါကြောင်း ချင်းပြည်နယ်အစိုးရအဖွဲ့ရဲ့ ဖြေကြားချက်နှင့်အတူ ပေါင်းစပ်ရှင်းလင်းဖြေကြားအပ်ပါတယ်။ ကျေးဇူးတင်ပါတယ်။</speech>
</Q-A>
<Q-A>
<title>
ဆောမြို့နယ်ရှိ မင်းချင်းဆည်တမံအား နိုင်ငံတော်ဘဏ္ဍာငွေမှ တည်ဆောက်ပေးနိုင်ခြင်းရှိ/မရှိနှင့် စပ်လျဉ်းသည့်မေးခွန်း
</title>
<speech type='speaker'> ဆောမဲဆန္ဒနယ်မှ ဦးကျော်တင် မေးမြန်းဖို့ ဖြစ်ပါတယ်။ </speech>
<speech><mp id='265'>ဦးကျော်တင်(ဆောမဲဆန္ဒနယ်)</mp> လေးစားအပ်ပါတဲ့ ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ဧည့်သည်တော်များအားလုံးမင်္ဂလာပါလို့ နှုတ်ခွန်းဆက်သ အပ်ပါတယ်။ ကျွန်တော်ကတော့ မကွေးတိုင်းဒေသကြီး၊ ဆောမဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဦးကျော်တင် ဖြစ်ပါတယ်။ ကျွန်တော်မေးမြန်းလိုတာကတော့ သံပုရာတောင်နှင့် မင်းချင်းတောင် နှစ်ခုကြား နိုင်ငံတော်ဘဏ္ဍာငွေနှင့် မင်းချင်းဆည်တမံတည်ဆောက်ပေးနိုင်ခြင်း ရှိ/မရှိ မေးမြန်းလိုခြင်းဖြစ်ပါတယ်။ ပြည်သူ့လွှတ်တော်ဥက္ကဋ္ဌကြီးခင်ဗျား။ ဆောမြို့နယ်၊ လယ်ဖြူကျေးရွာအုပ်စုအတွင်းမှာရှိတဲ့ လယ်မြေ၊ ယာမြေများဟာ မိုးကောင်းသောက်လယ်မြေများဖြစ်ပါတယ်။ မိုးရေအဓိကထားအားထား ရတာကြောင့်မို့လို့ မိုးကောင်းတဲ့နှစ်မှာပဲ စပါးသီးနှံကို စိုက်ပျိုးရတာဖြစ်ပါတယ်။ အကယ်၍ လယ်ဖြူ ကျေးရွာ၏အနောက်တောင်ဘက် သံပုရာတောင်နှင့် မင်းချင်းတောင်နှစ်ခုကြား ပိတ်ပြီးတော့ ဆည်တာတမံတည်ဆောက်ပေးမည်ဆိုပါက ရေမြေလွန်စွာကောင်းမွန်ပြီး၊ ရေသွင်းမြောင်းများဖြင့် တစ်နှစ်ကို နှစ်သီးစား စပါး၊ မြေပဲ၊ ကြက်သွန်ဖြူ၊ ကြက်သွန်နီ၊ နေကြာ စတဲ့သီးနှံများ အောင်မြင်စွာ စိုက်ပျိုးနိုင်မှာ ဖြစ်ပါတယ်။ လယ်ဖြူကျေးရွာအုပ်စုမှာရှိတဲ့ လယ်မြေ ၁၉၁.၀၇ ဧက၊ ယာမြေ ၁၈၉.၃၁ ဧက စုစုပေါင်း ဧရိယာ ၃၈၀.၃၈ ဧကကို ရာသီမရွေးစိုက်ပျိုးနိုင်မှာဖြစ်ကြောင်း ကွင်းဆင်းကြည့်ရှု တွေ့မြင်ခဲ့ရပါတယ်။ ကျေးရွာလူထု စီးပွားရေးဖွံ့ဖြိုးတိုးတက်လာမှာဖြစ်၍ မင်းချင်းဆည်တမံအား နိုင်ငံတော်ဘဏ္ဍာငွေမှ တည်ဆောက်ပေးသင့်ပါတယ်။ ကျွန်တော် ဓာတ်ပုံတွေလည်း ပူးတွဲပြီးတော့ တင်ပြထားပါတယ်။ ဒါကြောင့်မို့လို့ အထက်ပါ မင်းချင်းဆည်တမံအား နိုင်ငံတော်ဘဏ္ဍာငွေမှ တည်ဆောက်ပေးနိုင်ခြင်းရှိ/မရှိနှင့် မည်သည့်ဘဏ္ဍာနှစ်မှာ တည်ဆောက်ပေးမည်ကို သိရှိလိုပါသဖြင့် သက်ဆိုင်ရာဝန်ကြီးဌာနအား ပြည်သူ့လွှတ်တော်ဥက္ကဋ္ဌကြီးမှတစ်ဆင့် မေးမြန်းအပ်ပါတယ်ခင်ဗျား။ အားလုံးကို ကျေးဇူးတင်ပါတယ်။</speech>
<speech type='speaker'>
စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက ဖြေကြားရန် ဖြစ်ပါတယ်။
</speech>
<speech><agency id='11'>ဦးလှကျော်(ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ မကွေးတိုင်းဒေသကြီး၊ ဆောမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးကျော်တင် မေးမြန်းတဲ့ မကွေးတိုင်းဒေသကြီး၊ ဆောမြို့နယ်ရှိ မင်းချင်းဆည်တမံကို နိုင်ငံတော်ဘဏ္ဍာငွေမှ တည်ဆောက် ပေးနိုင်ခြင်းရှိ/မရှိနှင့် မည်သည့်ဘဏ္ဍာနှစ်မှာ တည်ဆောက်ပေးမည်ကို သိလိုခြင်းနှင့်စပ်လျဉ်းတဲ့ မေးခွန်းနှင့်ပတ်သက်ပြီး မကွေးတိုင်းဒေသကြီးအစိုးရအဖွဲ့ရဲ့ ဖြေကြားချက်နှင့်အတူ ပေါင်းစပ်ရှင်းလင်း ဖြေကြားပေးပါမယ်။ မကွေးတိုင်းဒေသကြီး၊ ဆောမြို့နယ်၊ လယ်ဖြူကျေးရွာမှာရှိတဲ့ လယ်ယာမြေတွေကို စိုက်ပျိုးရေ ပေးဝေနိုင်ဖို့အတွက် ရေလှောင်တမံတည်ဆောက်ပေးဖို့ အဆိုပြုတဲ့နေရာဟာ ဆောမြို့နယ်၊ လယ်ဖြူ ကျေးရွာရဲ့အနောက်တောင်ဘက် တစ်မိုင်ခန့်အကွာ မင်းချင်းချောင်းပေါ်မှာ ဖြစ်ပါတယ်။ ဒေသရဲ့ ရေ၊ မြေ၊ ရာသီဥတုအခြေအနေအရ မိုးကိုသာ အဓိကအားထားစိုက်ပျိုးနေရတဲ့အတွက် မိုးကောင်းတဲ့နှစ် မှာသာ သီးနှံတွေ စိုက်ပျိုးဖြစ်ထွန်းနိုင်မှုရှိကြောင်း သိရပါတယ်။ မင်းချင်းချောင်းပေါ်မှာ ရေလှောင် တမံတည်ဆောက်ဖို့ ဖြစ်မြောက်နိုင်စွမ်းရှိ/မရှိ လေ့လာနိုင်ဖို့အတွက် လိုအပ်တဲ့ဇလဗေဒနှင့် ဘူမိဗေဒ ဆိုင်ရာ စူးစမ်းလေ့လာခြင်းလုပ်ငန်း၊ မြေပြင်အသေးစိတ်တိုင်းတာခြင်းနှင့် ဒေသခံပြည်သူတွေရဲ့ သဘောတူညီတဲ့ ဆန္ဒသဘောထားရယူခြင်းလုပ်ငန်းတွေကို အချိန်အတိုင်းအတာတစ်ခုယူပြီးတော့ ဆောင်ရွက်ရမှာဖြစ်ပါတယ်။ သို့ဖြစ်တဲ့အတွက် လိုအပ်တဲ့ စူးစမ်းလေ့လာမှုတွေ ဆောင်ရွက်ပြီးတဲ့နောက် ရေလှောင်တမံ တည်ဆောက်ရန်ဖြစ်မြောက်နိုင်စွမ်းရှိပြီး ကုန်ကျစရိတ်နှင့် အကျိုးအမြတ်တွက်ချေကိုက်မှုနှင့် အမှန် တကယ်အကျိုးဖြစ်ထွန်းမှုရှိမယ်ဆိုရင် ဒီဇိုင်းပုံစံပြုစုပြီး ခန့်မှန်းကုန်ကျငွေကို တွက်ချက်မှုနဲ့အတူ မကွေးတိုင်းဒေသကြီးအစိုးရအနေဖြင့် လိုအပ်ရန်ပုံငွေကို လာမယ့် ၂၀၁၉-၂၀၂၀ ဘဏ္ဍာရေးနှစ်မှာ တင်ပြတောင်းခံပြီး ရန်ပုံငွေရရှိမှုအပေါ်မှာအခြေခံ၍ အကောင်အထည်ဖော်ဆောင်ရွက်ပေးသွားနိုင် မည်ဖြစ်ပါကြောင်း မကွေးတိုင်းဒေသကြီးအစိုးရအဖွဲ့၏ဖြေကြားချက်နှင့်အတူ ပေါင်းစပ်ရှင်းလင်း ဖြေကြားအပ်ပါတယ်။ အားလုံးကို ကျေးဇူးတင်ပါတယ်။</speech>
</Q-A>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒီနေ့အတွက် မေးခွန်းများ မေးမြန်းခြင်း၊ ဖြေကြားခြင်း အစီအစဉ်ပြီးပါပြီ။ မေးခွန်းများဖြေကြားပြီးတဲ့ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန ဒုတိယဝန်ကြီး ပြန်လည်ထွက်ခွာနိုင်ပါတယ်။
</speech>
</section>
<section value = 'Motion'>
<motion><new_section>
<title>
ဒေါ်မိကွန်ချမ်း၊ ပေါင်မဲဆန္ဒနယ်က တင်သွင်းသည့် နိုင်ငံတစ်ဝန်းရှိ ကျေးလက်ဒေသတွင် လျှပ်စစ်မီးရရှိရန်အတွက် ကျေးလက်မီးလင်းရေးကော်မတီဖွဲ့စည်းထားမှုအပေါ် ဖျက်သိမ်းပြီး လျှပ်စစ်မီးနှင့်ပတ်သက်သော ကိစ္စရပ်များအား လျှပ်စစ်နှင့်စွမ်းအင်ဝန်ကြီးဌာနလက်အောက်သို့ ပြန်လည်ထားရှိရန် ပြည်ထောင်စုအစိုးရသို့ တိုက်တွန်းကြောင်းအဆိုကို လွှတ်တော် ကိုယ်စားလှယ်များက ဆွေးနွေးခြင်း
</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒေါ်မိကွန်ချမ်း၊ ပေါင်မဲဆန္ဒနယ်က ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၄၅)ရက်မြောက်နေ့(၁၆-၈-၂၀၁၇ ရက်နေ့)တွင် တင်သွင်းတဲ့ နိုင်ငံတစ်ဝန်းရှိ ကျေးလက်ဒေသတွင် လျှပ်စစ်မီးရရှိရန်အတွက် ကျေးလက် မီးလင်းရေးကော်မတီဖွဲ့စည်းထားမှုအပေါ် ဖျက်သိမ်းပြီး လျှပ်စစ်မီးနှင့်ပတ်သက်သော ကိစ္စရပ်များ အား လျှပ်စစ်နှင့်စွမ်းအင်ဝန်ကြီးဌာနလက်အောက်သို့ ပြန်လည်ထားရှိရန် ပြည်ထောင်စုအစိုးရသို့ တိုက်တွန်းကြောင်းအဆိုကို ၂၀၁၃ ခုနှစ်၊ ပြည်သူ့လွှတ်တော်ဆိုင်ရာနည်းဥပဒေ ၁၇၀ အရ ဆောင်ရွက် သွားမှာဖြစ်ပါတယ်။ ယင်းအဆိုနှင့်စပ်လျဉ်းပြီး ဆွေးနွေးမယ့်ကိုယ်စားလှယ် ၁၉ ဦးရှိပါတယ်။
</speech>
<speech type='speaker'>
ပထမဦးစွာ အုတ်တွင်းမဲဆန္ဒနယ်မှ ဒေါ်ချိုချို ဆွေးနွေးဖို့ ဖြစ်ပါတယ်။
</speech>
<speech><mp id='214'>ဒေါ်ချိုချို (အုတ်တွင်းမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဌကြီးနှင့် အားလုံးမင်္ဂလာပါရှင်။ ကျွန်မကတော့ ပဲခူးတိုင်းဒေသကြီး၊ အုတ်တွင်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါ်ချိုချို ဖြစ်ပါတယ်။ ပေါင်မဲဆန္ဒနယ်က ဒေါ်မိကွန်ချမ်းရဲ့ နိုင်ငံတစ်ဝန်းရှိ ကျေးလက်ဒေသမှာ လျှပ်စစ်မီးရရှိရန်အတွက် ကျေးလက်မီးလင်းရေးကော်မတီ ဖွဲ့စည်းထားမှုအပေါ် ဖျက်သိမ်းပြီး လျှပ်စစ်မီးနှင့်ပတ်သက်သော ကိစ္စရပ်များအား လျှပ်စစ်နှင့် စွမ်းအင်ဝန်ကြီးဌာနလက်အောက်သို့ ပြန်လည်ထားရှိရန် ပြည်ထောင်စုအစိုးရအားတိုက်တွန်းကြောင်း အဆိုကို ကျွန်မမဲဆန္ဒနယ်ရဲ့ မြေပြင်ပကတိဖြစ်ပျက်နေတဲ့ အခြေအနေအပေါ်မူတည်ပြီး ထောက်ခံ ဆွေးနွေးသွားမှာ ဖြစ်ပါတယ်။ ဥက္ကဋ္ဌကြီးရှင်။ တိုင်းပြည်ဖွံ့ဖြိုးတိုးတက်ရေး၊ ပြည်သူတွေရဲ့ လူနေမှုဘဝဖွံ့ဖြိုးတိုးတက်မှုမှာ လျှပ်စစ်ကဏ္ဍဟာ အဓိကအရေးပါတဲ့ အချက်တစ်ချက်အဖြစ် ပါဝင်နေပါတယ်။ လျှပ်စစ်ဓာတ်အား ထုတ်လုပ်မှုကို ပြည်သူတွေရဲ့ သုံးစွဲမှု လိုအပ်ချက်ဖြည့်ဆည်းပေးရေးအတွက် အဓိကဖြစ်တဲ့အတွက် မြန်မာတစ်နိုင်ငံလုံးရှိ မြို့ရော ကျေးလက်ပါမကျန် လျှပ်စစ်ဓာတ်အားရရှိဖို့ လိုအပ်ပါတယ်။ ယခု လက်ရှိမှာ လျှပ်စစ်ဓာတ်အားထုတ်လုပ်မှုမှာ ၃၀ ရာခိုင်နှုန်းခန့်သော ပြည်သူတွေကိုသာ လျှပ်စစ် ဓာတ်အားဖြန့်ဖြူးပေးနိုင်ခဲ့သေးကြောင်း တွေ့ရှိရတဲ့အတွက် ကျန်ပြည်သူတွေအတွက် လျှပ်စစ် ဓာတ်အားရရှိရေးမှာ လိုအပ်လှပါတယ်။ မြန်မာနိုင်ငံရဲ့ လျှပ်စစ်ထုတ်လုပ်မှုမြှင့်တင်ရန်အတွက် အကူအညီပေးခြင်းဖြင့် လျှပ်စစ်မရတဲ့ ၇၀ ရာခိုင်နှုန်းသော ပြည်သူများကို ကူညီရန်အတွက် ဆောင်ရွက်ပေးသင့်ပါတယ်။ ဥက္ကဋ္ဌကြီးရှင်။ အခုဆိုရင် နိုင်ငံတစ်ဝန်းလုံးရှိ ကျေးလက်ဒေသများ မီးရရှိရေးအတွက် ကမ္ဘာ့ဘဏ်ကအကူအညီချေးငွေ အမေရိကန်ဒေါ်လာသန်းပေါင်း ၃၁၀ နဲ့ ဓာတ်အားစနစ်ရှိတဲ့ ဓာတ်အားလိုင်းနဲ့ နှစ်မိုင်အတွင်းကို ပထမဦးစားပေး၊ ငါးမိုင်အတွင်းကို ဒုတိယဦးစားပေး၊ ငါးမိုင်မှ ၁၀ မိုင်အတွင်း တတိယဦးစားပေးအဖြစ် ကျေးလက်ဒေသလျှပ်စစ်ဓာတ်အားရရှိရေးကို အကောင်အထည် ဖော်တော့မှာဖြစ်ပါတယ်။ ဒီလိုဆောင်ရွက်တဲ့နေရာမှာ 11 KV ကြိုးနဲ့ဆက်စပ်ပစ္စည်းတွေ၊ ထရန်စဖော်မာတွေကို ဝန်ကြီးဌာနအနေနဲ့ အကူအညီပေးမှာဖြစ်ပြီး ကျေးရွာအနေနဲ့သော် လည်းကောင်း၊ သက်ဆိုင်ရာတိုင်းဒေသကြီးအစိုးရရဲ့ ကူညီပံ့ပိုးမှုဖြင့်လည်းကောင်း ၄၀၀ ဗို့အားလိုင်း တွေကို ကျခံပေးရမှာဖြစ်ပါတယ်။ အခုလိုစီမံကိန်းတွေနဲ့ ဆောင်ရွက်ပေးတဲ့နေရာမှာ ကိုယ်ထူကိုယ်ထ ဖြင့် လျှပ်စစ်ဓာတ်အားရရှိတဲ့ရွာတွေမပါဘဲ ၎င်းရွာတွေကို နည်းပညာပိုင်းသာ အကူအညီပေးမှာ ဖြစ်တဲ့အတွက် ကိုယ်ထူကိုယ်ထနဲ့မီးလင်းတဲ့ ကျေးရွာအတော်များများဟာ ကျေးလက်မီးလင်းရေး ကော်မတီအချို့ရဲ့ လက်ဝါးကြီးအုပ်ခေါင်းပုံဖြတ်မှုကို ခံနေကြရပါတယ်။ ဘာကြောင့်လဲဆိုရင် ကိုယ်ထူ ကိုယ်ထမီးလင်းရေးဆောင်ရွက်တဲ့ရွာတွေဟာ လျှပ်စစ်ဓာတ်အားတွေကိုရရှိပြီး ငွေကြေးလည်း လုံလောက်မှုရှိနေပြီ ဖြစ်ပါတယ်။ ဒါကြောင့် အရင်ကိုယ်ထူကိုယ်ထနဲ့ မီးလင်းရေးဆောင်ရွက်စဉ်က ကုန်ကျတဲ့ငွေမျိုးကို ဘယ်လိုနည်းနဲ့မှမတတ်နိုင်တဲ့ ရွာခံပြည်သူတွေအတွက် သင့်တင့်တဲ့နှုန်းထားနဲ့ လျှပ်စစ်ဓာတ်အားရရှိအောင် ဆောင်ရွက်ပေးနိုင်ရန် လုံလောက်တဲ့လျှပ်စစ်ဓာတ်အားတွေလည်း ရှိနေ ပေမဲ့ အချို့ဒေသတွေမှာ ကြီးလေးတဲ့နှုန်းထားတွေကို ကောက်ယူမယ်ဖြစ်သောကြောင့် ကျေးလက်နေ ပြည်သူတွေဟာ လျှပ်စစ်ဓာတ်အားကို လိုချင်တဲ့ဆန္ဒအပြည့်အဝရှိနေပေမဲ့ ယခင်သတ်မှတ်ထားတဲ့ နှုန်းကို မပေးဆောင်နိုင်တဲ့အတွက်ကြောင့် ကိုယ်ထူကိုယ်ထမီးလင်းတဲ့ရွာအချို့မှ ရွာခံပြည်သူတွေဟာ မည်သည့်အကူအညီမှမရဘဲ အများနည်းတူလျှပ်စစ်ဓာတ်အားကို မရရှိနိုင်ဘဲ ဖြစ်နေပါတယ်။ ဥက္ကဋ္ဌကြီးရှင်။ ကျေးလက်မီးလင်းရေးကော်မတီအချို့ဟာ ရွာခံပြည်သူတွေရဲ့ ထည့်ဝင်ငွေကို စာရင်းဇယားတွေ ပွင့်လင်းမြင်သာစွာမချပြဘဲ လျှပ်စစ်ဝန်ထမ်းများနှင့်ပူးပေါင်းကာ တကယ့်အခွင့်ထူး ခံလူတန်းစားများပမာ ခေါင်းပုံဖြတ် အမြတ်ထုတ်မှုကြောင့် ကျေးလက်မီးလင်းရေးကော်မတီအဆက် ဆက်သာ ပြောင်းသွားတယ်။ စာရင်းဇယားတွေကတော့ မသမာမှုများနဲ့သာ အဆုံးသတ်ခဲ့ရပါတယ်။ အချို့ဒေသတွေမှာဆိုရင် ကျေးလက်မီးလင်းရေးကော်မတီဟာ လျှပ်စစ်ဓာတ်အားရရှိရေးအတွက် နှုန်းထားတွေကို သတ်မှတ်တဲ့နေရာမှာ နယ်ခံနှင့်ဧည့်သည်ဆိုပြီး ခွဲခြားကာ ဧည့်သည်တွေကို နှုန်းထား ပိုမိုကောက်ခံခြင်းများ ရှိနေတဲ့အတွက်ကြောင့် ဒေသခံပြည်သူတွေဟာ မိမိတို့ရဲ့ တတ်နိုင်တဲ့ ငွေကြေး အင်အားလေးနဲ့ လျှပ်စစ်ဓာတ်အားမရနိုင်ဘဲ၊ လျှပ်စစ်ပစ္စည်းတွေကိုလည်း မသုံးစွဲနိုင်ဘဲ အောက်ကျ နောက်ကျနဲ့ ယခုထိတိုင် လျှပ်စစ်ဓာတ်အားကို မျှော်လင့်ရင်း အမှောင်ထဲမှာ နေထိုင်လျက်ရှိနေကြပါတယ်။ ဥက္ကဌကြီးရှင်။ ဒီနေရာမှာ ကျွန်မဆိုလိုချင်တာကတော့ ကိုယ်ထူကိုယ်ထမီးလင်းတဲ့ဒေသတွေ ဟာ လျှပ်စစ်ဝန်ကြီးဌာနမှ နည်းပညာပဲ အကူအညီရမှာဖြစ်တဲ့အတွက် အများမီးလင်းချိန်မှာ ငွေကြေး မတတ်နိုင်လို့ မီးမလင်းနိုင်ဘဲဖြစ်နေရခြင်းဟာ ၎င်းဒေသတွေမှာ ဖြန့်ဖြူးပေးမယ့် လျှပ်စစ်ဓာတ်အား မလုံလောက်လို့မဟုတ်သလို ဒေသခံပြည်သူတွေအနေနဲ့ လျှပ်စစ်ဓာတ်အားကို အလကားယူတာ မဟုတ်ဘဲ သင့်တင့်တဲ့ဈေးနှုန်းနဲ့ရရှိအောင် တောင်းခံခြင်းသာဖြစ်ပြီး ၎င်းကျေးရွာမီးလင်းရေး ကော်မတီအတွက် ရန်ပုံငွေတွေ ထပ်မံရရှိစေမှာဖြစ်ပေမဲ့ လောဘကို အတောမသတ်နိုင်တဲ့ ကျေးလက် မီးလင်းရေးကော်မတီတွေရဲ့ အတ္တကြီးမှုတွေကြောင့် လျှပ်စစ်ဓာတ်အားမရရှိခြင်းဖြစ်ပါတယ်။ အချို့ ကျေးရွာတွေမှာဆိုရင်လည်း လက်ရှိကျေးလက်မီးလင်းရေးကော်မတီရဲ့ ပွင့်လင်းမြင်သာမှုမရှိဘဲ မသမာမှုရှိနေတဲ့ဆောင်ရွက်မှုတွေကြောင့် မူလကော်မတီကို ဖျက်သိမ်းပြီး ကျေးလက်မီးလင်းရေး ကော်မတီအသစ်ဖွဲ့စည်းရန် ဆန္ဒရှိကြပေမဲ့ ကျေးလက်မီးလင်းရေးကော်မတီအသစ်ဖွဲ့စည်းနိုင်ဖို့ကိုသာ အခက်အခဲတွေရှိနေကြပါတယ်။ ဥက္ကဌကြီးရှင်။ ကျေးရွာတွေမှာ ကိုယ်ထူကိုယ်ထဖြင့် မီးလင်းဖို့ရာအတွက် တစ်အိမ်ထောင်ကို အနည်းဆုံးရှစ်သိန်းမှ ၁၀ သိန်းအထိ ကုန်ကျပါတယ်။ ၎င်းကုန်ကျတဲ့ငွေတွေဟာလည်း ဒေသခံ ပြည်သူတွေဟာ ငွေကြေးပေါများကြွယ်ဝလို့ မဟုတ်ပါဘူး။ အများနည်းတူလျှပ်စစ်ဓာတ်အားရရှိရေး အတွက် စပါးပေါ် တစ်ရစ်၊ ပဲပေါ် တစ်ရစ်နဲ့ ပေးသွင်းကာ အချို့မှာလည်း အတိုးတွေနဲ့ ငွေချေးပြီး တော့ လုပ်ဆောင်ခဲ့ရခြင်းဖြစ်ပါတယ်။ ဒီလိုငွေကြေးတွေ မြောက်မြားစွာကုန်ကျပြီး ကိုယ်ထူကိုယ်ထနဲ့ လျှပ်စစ်ဓာတ်အားရရှိအောင် ဆောင်ရွက်တဲ့နေရာမှာ ဒေသခံပြည်သူအချို့က အခုလိုကုန်ကျတဲ့ငွေကို လုံးဝမတတ်နိုင်တဲ့အတွက်ကြောင့် ငွေများမပေးသွင်းရခြင်း ဖြစ်ပါတယ်။ အခုလို ကမ္ဘာ့ဘဏ် အကူအညီနဲ့ဦးစားပေးစနစ်အရ ကျေးရွာတွေကို လျှပ်စစ်ဓာတ်အားရရှိအောင် ကူညီဆောင်ရွက်ပေး ရာမှာ စီမံကိန်းမှာပါဝင်တဲ့ ဒေသခံပြည်သူတွေဟာ သတင်းကြားရုံနဲ့ မျှော်လင့်ချက်များဖြင့် ဝမ်းသာမှု တွေရှိနေသလို ဒုတိယ၊ တတိယဦးစားပေးကျေးရွာတွေဟာလည်း လျှပ်စစ်ဓာတ်အားကို များစွာလိုလား တောင့်တနေကြပါတယ်။ ဥက္ကဋ္ဌကြီးရှင်။ ကျွန်မတို့ ကျေးရွာတွေဆင်းပြီး ဒေသဖွံ့ဖြိုးရေးနှင့် ဒေသခံပြည်သူတွေရဲ့ ဆန္ဒ သဘောထားကို မေးမြန်းတဲ့အခါတိုင်းမှာလည်း ဒေသခံပြည်သူတွေရဲ့ လိုအပ်ချက်ဟာ ကျေးလက်လမ်း တွေ ကောင်းရေးနှင့် လျှပ်စစ်မီးလင်းရေးကိုသာ အဓိကထားပြောကြားတဲ့အတွက်ကြောင့် ကျေးလက် ဒေသတွေမှာ လျှပ်စစ်မီးလင်းရေးဟာ လွန်စွာအရေးကြီးပါတယ်။ ဒီနေရာမှာ အချို့သော ကျေးလက် မီးလင်းရေးကော်မတီရဲ့ မသမာမှုကြောင့် ဒေသခံပြည်သူတွေဟာ နစ်နာမှုများ များစွာကြုံတွေ့နေရမှု ကြောင့် ၎င်းကျေးလက်နေပြည်သူများအားလုံး တန်းတူအခွင့်အရေးများ ခံစားရရှိနိုင်ရန်အတွက် သူတစ်လူ ငါတစ်မင်းနဲ့ ခေါင်းပုံဖြတ်နေတဲ့ ကျေးလက်မီးလင်းရေးကော်မတီဖွဲ့စည်းထားမှုအပေါ် ဖျက်သိမ်းပြီး လျှပ်စစ်မီးနှင့်ပတ်သက်တဲ့ကိစ္စရပ်များအား လျှပ်စစ်နှင့်စွမ်းအင်ဝန်ကြီးဌာန လက်အောက်သို့ ပြန်လည်ထားရှိရန်လိုအပ်ပါသောကြောင့် ဒေါ်မိကွန်ချမ်းရဲ့အဆိုကို ထောက်ခံ ဆွေးနွေးရင်း နိဂုံးချုပ်ပါတယ်။ ကျေးဇူးတင်ပါတယ်ရှင်။</speech>
<speech type='speaker'>
မင်းလှမဲဆန္ဒနယ်မှ ဒေါက်တာသန်းအောင်စိုး ဆွေးနွေးဖို့ ဖြစ်ပါတယ်။
</speech>
<speech><mp id='204'>ဒေါက်တာသန်းအောင်စိုး(မင်းလှမဲဆန္ဒနယ်)</mp> လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ပြည်ထောင်စုအဆင့်ဝန်ကြီးများနှင့် ဧည့်သည်တော်များအားလုံး မင်္ဂလာပါ။ ကျွန်တော်ကတော့ ပဲခူးတိုင်းဒေသကြီး၊ မင်းလှမဲဆန္ဒနယ်က ပြည်သူ့လွှတ်တော်ကိုယ်စားလှယ် ဒေါက်တာသန်းအောင်စိုး ဖြစ်ပါတယ်။ ဒေါ်မိကွန်ချမ်း၊ ပေါင်မဲဆန္ဒနယ်က တင်သွင်းပြီးတော့ ဦးဉာဏ်ဟိန်း၊ သံဖြူဇရပ်မဲဆန္ဒနယ်က ထောက်ခံသွားတဲ့ ကျေးလက်မီးလင်းရေးကော်မတီတွေနဲ့ပတ်သက်တဲ့အဆိုကို အကြံပြု ထောက်ခံဆွေးနွေးသွားမှာ ဖြစ်ပါတယ်။ ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များခင်ဗျား။ ဒီကျေးလက်မီးလင်း 69:em od osm NEP Bios: (National Electrification Project) şę czegosioms ဖြစ်ပါတယ်။ အခုနလည်းပဲ စီမံကိန်းရဲ့ သဘောသဘာဝဖြစ်တဲ့နှစ်မိုင်အတွင်းက ပထမဦးစားပေး၊ ငါးမိုင်အတွင်းက ဒုတိယဦးစားပေးနဲ့ ငါးမိုင်နှင့် ၁၀ မိုင်ကြားက တတိယဦးစားပေးကို ရှင်းပြသွားပြီး ဖြစ်ပါတယ်။ အဲဒီတော့ ဒီမှာ ကျေးလက်မီးလင်းရေးကော်မတီတွေက ဘာလို့စပေါ်လာရတာလဲ ဆိုတော့ ကိုယ့်အားကိုယ်ကိုးနဲ့ ရွာထဲက 400 KV လိုင်းတွေကို ဆွဲဖို့ စပေါ်လာရတာ။ အဲဒီတော့ သူတို့ တွေမှာ မူရင်း ကိုယ့်အားကိုယ်ကိုးလုပ်ဖို့အတွက် ငွေတွေစုရပါတယ်။ ငွေတွေစုရတာလည်း ကျေးလက် မှာအင်မတန်ခက်ပါတယ်။ တော်တော်ကို ပင်ပင်ပန်းပန်းခံပြီးတော့ ကျေးလက်မီးလင်းရေးက ငွေစုရ ပါတယ်။ ပြီးတော့မှ ၁၅ ယောက် သို့မဟုတ် ၂၁ ယောက်အဖွဲ့ဖွဲ့ပြီးတော့ မြို့နယ်အထွေထွေအုပ်ချုပ် ရေးမှူးရုံးမှာ လျှောက်လွှာတင်ရပါတယ်။ ဒီက ခွင့်ပြုချက်ရမှ ငွေစုပြီး ဘဏ်မှာအပ်။ ဘဏ်မှာအပ်ပြီးမှ ဒီကျေးလက်မီးလင်းရေးအဖွဲ့ကော်မတီနဲ့ သက်ဆိုင်ရာဝန်ကြီးဌာနနဲ့ ဆက်စပ်ပြီးဆောင်ရွက်ပါတယ်။ တချို့ကော်မတီတွေက တော်တော်ကောင်းပါတယ်။ ငွေစုတဲ့နေရာမှာလည်း ကျေးရွာမှာ အဆင့်အတန်း လေးတွေခွဲပြီးတော့ ချမ်းသာတဲ့သူဆိုရင် ခုနစ်သိန်း၊ ရှစ်သိန်း၊ နည်းနည်းအသင့်တင့်လူဆိုရင် ငါးသိန်း၊ ခြောက်သိန်း၊ နည်းနည်း သူတို့ထက်ပိုပြီးတော့ မတတ်နိုင်တဲ့လူဆိုရင် လေးသိန်း၊ သုံးသိန်း စသည်ဖြင့် အဆင့်ဆင့်ထားပြီးတော့ ဆောင်ရွက်ထားတာတွေ့ပါတယ်။ နောက် ရတဲ့ငွေဆိုရင်လည်း သေချာရှင်း ပေးတယ်။ နောက်တစ်ခါ မီတာခတွေကောက်တာ ဘာညာဆိုလည်း စာရင်းဇယားနဲ့သေချာဖော်ပြပေး တဲ့အတွက် တော်တော်ကြီးအဆင်ပြေတာတွေ့ရပါတယ်။ ဒါပေမဲ့ နေရာတော်တော်များများမှာကျတော့ ကျေးလက်မီးလင်းရေးကော်မတီတွေက ပြဿနာတွေရှိနေတာ သိရပါတယ်။ ကျွန်တော်တို့ သွားရင် ဘက်လိုက်တာတို့၊ သူ့မို့လို့မပေးတာ၊ ငါ့မို့လို့ မပေးတာ၊ ဟိုဘာသာဝင်မို့လို့ မပေးတာ၊ ဟိုလူမျိုးမို့လို့မပေးတာ၊ ဟိုပါတီမို့လို့ မပေးတာ စတဲ့ လူမျိုးစွဲ၊ ဘာသာစွဲတွေ ဒီလိုမျိုးတွေ လည်း ရှိတာတွေ့ရပါတယ်။ အဲဒါကြောင့် တချို့ကျေးရွာတွေမှာဆိုရင် ဘုန်းကြီးကျောင်းရှိတယ်။ ဘုန်းကြီးကျောင်းကို မီးပေးပါဆိုတာတောင်မှ ငါ့ဘုန်းကြီးကျောင်းမရသေးလို့။ ဟိုဘုန်းကြီးကျောင်း အရင်မပေးနိုင်ဘူးဆိုတဲ့ မီးလင်းရေးကော်မတီတွေရဲ့ မမျှတတဲ့စိတ်ထားတွေကြောင့် ကျေးရွာနဲ့ ပြဿနာဖြစ်ရပါတယ်။ အဲဒီအပြင်မှာပဲ တစ်ခါ နောက်ထပ် မီးတော့လင်းပြီ။ နောက်ထပ်လူတွေလာပြီးတော့ မီးသွယ် ချင်တယ်။ မရဘူး ရှစ်သိန်းပေးမှ၊ မရဘူး ခုနစ်သိန်းပေးမှ စသည်ဖြင့် တစ်ခါပြဿနာဖြစ်ပါတယ်။ အဲဒီတော့ ဥပမာ - ခုနစ်သိန်းနဲ့ လုပ်လို့ ၁၀ ယောက်ဝင်လို့ သိန်း ၇၀ ရပြီ။ ပထမလူတွေကို ပြန်မျှပေး ပါလား။ ဒီလိုပြောလိုက်တော့လည်း မျှမပေးဘူး။ ငွေစာရင်းလည်းရှင်းမပေးဘူး။ ဒီလိုမျိုးပြဿနာတွေ ကျွန်တော်တို့ ကြုံ ရပါတယ်။ အဲဒီတော့ ကျေးလက်မီးလင်းရေးတွေက များများ များများလာပြီး လျှပ်စစ်ဌာနကိုပဲလုပ်ပေးပါဆိုတော့ လျှပ်စစ်ဌာနက ဝန်ထမ်းအင်အားဖွဲ့စည်းပုံက မပြည့်စုံပါဘူး။ ကျေးလက်မီးလင်းဒေသတွေသာ များလာပေမဲ့လို့ လျှပ်စစ်ဝန်ထမ်းအင်အားမလုံလောက်တဲ့အတွက် တစ်ခါ ဒီကျေးလက်မီးလင်းရေးကိုပဲ လျှပ်စစ်ဌာနက အားကိုးနေရပြန်ပါတယ်။ အဲဒီတော့ ဒီနှစ်ခုလုံး အားလုံးပြေလည်အောင် သက်ဆိုင်ရာရွာတွေမှာ လျှပ်စစ်ဌာနအနေနဲ့ ဒီရွာထဲကပဲ ပုဂ္ဂိုလ်ကို ကိုယ်စားလှယ်ခန့်ပြီးတော့ သင်တန်းပေးမယ်။ နည်းပညာလေးတွေပြောပြမယ်။ ငွေကောက်ခံတာက အစ၊ လျှပ်စစ်မီးကောက်ခံတာကအစ ဆောင်ရွက်ပေးမယ် စသည်ဖြင့် ပူးပေါင်းဆောင်ရွက်မှ၊ ဌာနနှင့် ပြည်သူနှင့်ပူးပေါင်းဆောင်ရွက်မှ ဒီလုပ်ငန်းတွေဟာ အောင်မြင်နိုင်မှာဖြစ်ပါတယ်။ အရင်တုန်းက တော့ ကျွန်တော်တို့လည်းပဲ အခု ဥပဒေတွေပြဋ္ဌာန်းပါတယ်။ ညွှန်ကြားရေးမှူးချုပ်ကိုပဲ တာဝန်ပေးအပ် လိုက်တယ်။ ဦးဆောင်ညွှန်ကြားရေးမှူးကို ဒီတာဝန်တွေပေးအပ်လိုက်တယ်ဆိုရင် ပြည်သူလူထုက မကြိုက်ပါဘူး။ ညွှန်ကြားရေးမှူးချုပ်တစ်ယောက်တည်း သူထင်သာ ဆုံးဖြတ်မှာပေါ့။ ပြည်သူတွေ လုပ်မယ်။ ငါတို့ပြည်သူဗဟိုပြုပြီး ပြည်သူချည်းလုပ်မယ်။ စသည်ဖြင့် Complain တက်တာတွေ ရှိပါတယ်။ အခု တစ်ခါ ပြည်သူချည်းလုပ်ပါဆို ရွာချပေးလိုက်တယ်။ အဲဒီအခါမှာ ကိုယ့်ရွာကလူနဲ့ ဒီမီးကော်မတီတွေနဲ့က ပြဿနာတက်တယ်။ အဲဒါကြောင့်မို့လို့ ဒီအချိန်မှာကတော့ ပြည့်ပြည့်ဝဝ ပြည်သူချည်းမလုပ်နိုင်သေးပါဘူး။ ဒီအတွက် ပြည်သူလည်း ကျေးလက်က ပါဝင်မယ်။ ဌာနအနေ နဲ့ကလည်း နည်းပညာပိုင်းရော၊ စည်းကမ်းကြပ်မတ်မှုအပိုင်းရောပါဝင်ပြီး ပူးပေါင်းဆောင်ရွက်မှ ရမှာဖြစ်ပါတယ်။ ငွေရေး၊ ကြေးရေးနှင့်ပတ်သက်လာတဲ့အခါမှာ ကျွန်တော်တို့ အစုအဖွဲ့တွေက အမြဲတမ်းပြဿနာတက်ကြပါတယ်။ ငွေစာရင်းမရှင်းလို့၊ အဓိကကတော့ ကိုယ်ချင်းစာနာစိတ်တွေ အားနည်းလို့၊ ပွင့်လင်းမြင်သာမှုမရှိလို့ စသည်ဖြင့် ဒီပြဿနာတွေကိုပြေလည်အောင် စုပြီးပေးရတဲ့ အခြေအနေမှာလည်းပဲ ပြည်သူတွေပေးသလို အထိန်းအကွပ်နဲ့ တာဝန်ယူမှု၊ တာဝန်ခံမှုရှိတဲ့ဌာနက လည်း ပူးပေါင်းဆောင်ရွက်ခြင်းမှ အောင်မြင်နိုင်မှာဖြစ်တဲ့အတွက် ဒေါ်မိကွန်ချမ်း၊ ပေါင်မဲဆန္ဒနယ်က တင်သွင်းတဲ့အဆိုကို အကြံပြု ထောက်ခံဆွေးနွေးအပ်ပါတယ်ခင်ဗျား။ ကျေးဇူးတင်ပါတယ်။</speech>
<speech type='speaker'>
စဉ့်ကိုင်မဲဆန္ဒနယ်မှ ဒေါက်တာဒေါ်ကြည်မို့မို့လွင် ဆွေးနွေးဖို့ ဖြစ်ပါတယ်။
</speech>
<speech><mp id='287'>ဒေါက်တာဒေါ်ကြည်မို့မို့လွင်(စဉ့်ကိုင်မဲဆန္ဒနယ်)</mp> လေးစားအပ်ပါသော ပြည်သူ့ လွှတ်တော် ဥက္ကဋ္ဌကြီးနှင့် လွှတ်တော်ကိုယ်စားလှယ်များ၊ ဧည့်သည်တော်များအားလုံး ကံကောင်းခြင်း များစွာ ပိုင်ဆိုင်နိုင်ပါစေ။ ကျွန်မကတော့ စဉ့်ကိုင်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါက်တာဒေါ်ကြည့်မို့မို့လွင် ဖြစ်ပါတယ်။ ပေါင်မဲဆန္ဒနယ်မှ ဒေါ်မိကွန်ချမ်း တင်သွင်းသောအဆိုကို အကြံပြု ဆွေးနွေးသွားမှာဖြစ်ပါတယ်။ ဥက္ကဌကြီးရှင့်။ မြန်မာနိုင်ငံမှာ ကျေးရွာပေါင်း ၆၅၀၀၀ ခန့်ရှိပြီး တော့ မီးလင်းနိုင်တဲ့ကျေးရွာတွေဟာ ၁၉၀၀၀ ကျော်ရှိတယ်လို့ သိရှိရတဲ့အတွက်ကြောင့်မို့လို့ ကျေးရွာ စုစုပေါင်းရဲ့ သုံးပုံတစ်ပုံသာ မီးလင်းနိုင်သေးပြီးတော့ ကျန်သုံးပုံနှစ်ပုံက မီးမရရှိသေးဘူးဆိုတာ ပေါ်လွင်နေပါတယ်။ လူနေမှုဘဝမြင့်မားမှုမှာ လျှပ်စစ်မီးရရှိမှုက အဓိကအခန်းကဏ္ဍက ပါဝင်နေပါ တယ်။ ယခုလို နည်းပညာတိုးတက်လာတဲ့ခေတ်မှာ ပိုပြီးတော့ လိုအပ်ပါတယ်။ ဒါကြောင့် အစိုးရ ရာနှုန်းပြည့်မဖြည့်ဆည်းပေးနိုင်တဲ့ကာလမှာ လျှပ်စစ်မီးရရှိရေးအတွက် ကျေးလက်ပြည်သူတွေဟာ ကိုယ့်အားကိုယ်ကို ကြိုးစားလာခဲ့ကြပါတယ်။ အဲဒါကပဲ ကျေးလက်မီးလင်းရေးကော်မတီများ စတင်ပေါ်ပေါက်လာရခြင်းရဲ့ အဓိကအကြောင်းအရင်းဖြစ်ပါတယ်။ ယခုအခါ မြို့နယ်တိုင်းနီးပါးမှာ ကျေးလက်မီးလင်းရေးကော်မတီများရှိနေသလို ပြဿနာဖြစ်သံတွေကလည်း နေရာအနှံ့အပြားမှာ ကြားသိနေရပါတယ်။ ဒါ ဘာကြောင့်လဲလို့ လေ့လာကြည့်တဲ့အခါမှာ တချို့မြို့နယ်တွေက ကျေးလက် မီးလင်းရေးကော်မတီများရဲ့ စာရင်းအင်းမပိုင်နိုင်မှု၊ ပွင့်လင်းမြင်သာစွာချပြနိုင်မှုအားနည်းခြင်းအပြင် ငွေကြေးအလွဲသုံးစားမှုများနှင့် တစ်ခါတစ်ရံ မီးကော်မတီမှ မှန်ကန်စွာလုပ်ဆောင်သော်လည်း စတင် သဘောတူချမှတ်ထားသော ပေးသွင်းငွေ၊ ဒဏ်ကြေးငွေတွေကို မပေးသွင်းလိုတဲ့ ပြည်သူတချို့ရဲ့ တိုင်ကြားမှုများကြောင့်ဖြစ်ကြောင်း သိရှိရပါတယ်။ တစ်ရွာတည်းနေ ပြည်သူချင်းဖြစ်တဲ့ပြဿနာများ ဖြစ်တဲ့အတွက် ညှိနှိုင်းပေးလိုက်ရုံနဲ့ ပြေလည်တာများပါတယ်။ အလွဲသုံးစားမှုများရှိရင်တော့ တရားစွဲ တဲ့အထိ ဖြစ်တတ်ကြပါတယ်။ ဥက္ကဋ္ဌကြီးရှင့်။ တူညီတဲ့ပြဿနာတွေ နေရာတော်တော်များများမှာ ဖြစ်နေတယ်ဆိုရင် ဖြေရှင်းဖို့ နည်းလမ်းကို စဉ်းစားရမှာဖြစ်ပါတယ်။ မှန်ကန်တဲ့ဖြေရှင်းနည်းဖြစ်ဖို့လည်း လိုအပ်ပါတယ်။ ယခုကိစ္စ မှာ မီးလင်းရေးကော်မတီတွေကို ဖျက်သိမ်းခြင်းဟာ ပြဿနာရဲ့အဖြေ၊ မှန်ကန်တဲ့ဖြေရှင်းနည်း ဖြစ်/မဖြစ် သေချာသုံးသပ်ဖို့လိုပါတယ်။ ကျွန်မရဲ့ မဲဆန္ဒနယ် စဉ့်ကိုင်မြို့မှာဆိုရင် ကျေးရွာပေါင်း ၁၆၃ ရွာရှိပြီးတော့ ရွာ ၄၀ လောက်က လျှပ်စစ်မီးမရရှိသေးပါဘူး။ အဲဒီအထဲက ရွာ ၂၀ လောက်က မီးလင်းရေးကော်မတီတွေဖွဲ့ပြီးတော့ ကိုယ့်အားကိုယ်ကိုး လျှပ်စစ်မီးရရှိရေး ကြိုးစားဆောင်ရွက်နေကြ ပါတယ်။ ညီညွတ်စွာလုပ်ကိုင်နေကြတဲ့အတွက် တချို့ရွာတွေဆိုရင် သိန်း ၁၀၀ လောက်ထောက်ပံ့ ပံ့ပိုးပေးလိုက်ရုံနဲ့ မီးလင်းနိုင်မယ့်အခြေအနေတွေကို ရောက်ရှိနေပြီဖြစ်ပါတယ်။ ကိုယ်စားလှယ် တစ်ယောက်အနေနဲ့ ကျွန်မမြို့နယ်အတွင်း လျှပ်စစ်မီးရရှိရေးအတွက် ကိုယ်အားကိုယ်ကိုးဆောင်ရွက် နေတဲ့ကျေးရွာတွေရဲ့ ဆောင်ရွက်ပြီးစီးမှုအခြေအနေနဲ့ ထပ်မံလိုအပ်မှုအခြေအနေတွေကို သီးခြား စာရင်းပြုစုပြီးတော့ တင်ပြထားတဲ့အတွက် ဘတ်ဂျက်ခွဲဝေရရှိမှုအပြင် မန္တလေးတိုင်းဒေသကြီး လျှပ်စစ်နှင့် စွမ်းအင်ဝန်ကြီး ဦးဇာနည်အောင်ရဲ့ တာဝန်အပေါ် စေတနာထပ်လောင်းကူညီချိတ်ဆက် မှုကြောင့် အလှူရှင်ရရှိခဲ့တဲ့အတွက် ထရန်စဖော်မာနဲ့ ဆက်စပ်ပစ္စည်းသာလိုအပ်တော့တဲ့အတွက် ရွာတစ်ရွာဟာ မကြာမီမီးလင်းနိုင်တော့မှာဖြစ်ပါတယ်။ ဥက္ကဌကြီးရှင့်။ မျှော်လင့်ချက်ကြီးစွာနဲ့ မှန်မှန်ကန်ကန်ဆောင်ရွက်နေကြတဲ့ကျေးရွာများအတွက် မီးလင်းရေးကော်မတီကို ဖျက်သိမ်းပစ်မယ်ဆိုရင် ငွေစာရင်းတွေရှင်းဖို့အချိန်ပေးရမှာဖြစ်သလို လျှပ်စစ်နှင့် စွမ်းအင်ဝန်ကြီးဌာနက လွှဲပြောင်းတာဝန်ယူမယ်ဆိုရင် ဘယ်အချိန်မီးရမှာလဲဆိုတဲ့ ပြည်သူ တို့ရဲ့ နောက်ဆက်တွဲမေးခွန်းတွေအတွက် အဖြေဟာ အစိုးရရဲ့ ဖြည့်ဆည်းပေးနိုင်မှုအတိုင်းအတာ အပေါ်မှာမူတည်သွားမှာဖြစ်ပါတယ်။ မျှော်လင့်ချက်ကြီးစွာကြိုးစားနေတဲ့ ကျေးရွာလူထုရဲ့ မျှော်လင့် ချက်ကို ရိုက်ချိုးသလိုမဖြစ်ဖို့လည်း သတိပြု ဆောင်ရွက်ရမှာဖြစ်ပါတယ်။ ဒါဟာ မှန်ကန်တဲ့ မီးကော်မတီတွေအတွက်ကို ရည်ရွယ်ပါတယ်။ တစ်ဖက်မှာလည်း ဖျက်သိမ်းသင့်တဲ့မီးကော်မတီတချို့ လည်း ရှိပါတယ်။ ကျွန်မမဲဆန္ဒနယ်ရဲ့ ရပ်ကွက်တစ်ခုမှာ ၁၉၅၆ ခုနှစ်လောက်ကတည်းက လျှပ်စစ်မီး ရရှိခဲ့တယ်လို့ သိရှိရပါတယ်။ မီးအားမပြည့်မီတဲ့အတွက် ၂၀၁၅ ခုနှစ်မှာ ကိုယ့်အားကိုယ်ကိုး ထရန်စဖော်မာတစ်လုံးတပ်ဆင်ပြီးတော့ မီးကော်မတီ၊ ဆင့်ပွားမီးကော်မတီဆိုပြီးတော့ ဖွဲ့စည်းပြီးတော့ မီတာအသစ်လျှောက်တာတွေ၊ အိမ်တွင်းစက်မှုလက်မှုလုပ်ငန်း လုပ်ခြင်းတွေမှာမီးကော်မတီခွင့်ပြုချက် ကို ယူခိုင်းတယ်။ ထရန်စဖော်မာကြေးဆိုပြီးတော့ ငွေကြေး သောင်းဂဏန်း၊ သိန်းဂဏန်းအထိ ကြားဖြတ်ကောက်ယူနေခြင်းတွေက ၂၀၁၆ ခုနှစ်ထဲအထိ ရှိနေပါတယ်။ ဝန်ကြီးဌာနရဲ့ လုပ်ပိုင်ခွင့်ကို ကျော်လွန်လုပ်ဆောင်နေခြင်းဖြစ်လို့ ပြည်သူနဲ့ ပြည်သူ့အစိုးရကြားမှာ အထင်လွဲမှားမှုတွေ ဖြစ်ပေါ် စေနိုင်တဲ့အတွက် အဲဒီလိုမီးလင်းပြီးတဲ့ရပ်ကွက်/ကျေးရွာများမှ မလိုအပ်တော့တဲ့မီးကော်မတီတွေကို တော့ ငွေစာရင်းရှင်းလင်းစေပြီးတော့ ဖျက်သိမ်းသင့်ပါတယ်။ ဥက္ကဋ္ဌကြီးရှင့်။ ကျေးလက်မီးလင်းရေးကော်မတီတွေကို မဖျက်သိမ်းသင့်ဘူးဆိုတဲ့လမ်းကြောင်း ကို ရွေးချယ်ဖြေရှင်းမယ်လို့ဆိုစဉ်းစားရင်တော့ အစိုးရအနေနဲ့ ကျေးလက်မီးလင်းရေးကော်မတီနဲ့ ကျေးရွာလူထုအကြား အငြင်းပွားမှုမဖြစ်ရအောင် နှစ်ဖက်လုံးကိုအကာအကွယ်ပေးနိုင်တဲ့ တိကျတဲ့ မူဝါဒ၊ လမ်းညွှန်ချက်များ ချမှတ်ပေးရပါမယ်။ အငြင်းပွားမှုပြဿနာဖြစ်ခဲ့ရင်လည်း သက်ဆိုင်ရာဌာန များပူးပေါင်းပြီးတော့ အချိန်နှင့်တစ်ပြေးညီ ဖြေရှင်းပေးခြင်း၊ အလွဲသုံးစားမှုများရှိရင်တော့ ထိရောက်စွာ အရေးယူပေးခြင်း စသဖြင့် လိုအပ်တဲ့ထိန်းကျောင်းတည့်မတ်မှုများဖြင့် ကူညီလုပ်ဆောင် ပေးရပါမယ်။ လျှပ်စစ်မီးရရှိရေး၊ ကိုယ်အားကိုယ်ကို မှန်ကန်ညီညွတ်စွာကြိုးစားနေတဲ့ ကျေးရွာများ ကို အားပေးတဲ့အနေနဲ့ နှစ်စဉ်ဘတ်ဂျက်များမှာ ဦးစားပေးထည့်သွင်းပေးရပါမယ်။ အဲဒီလိုလုပ်ဆောင် ပေးခြင်းဖြင့် နိုင်ငံတော်ဘတ်ဂျက်သက်သာစွာဖြင့် ကျေးရွာတစ်ရွာမီးလင်းရမယ့်ငွေနဲ့ နှစ်ရွာ၊ သုံးရွာ မီးလင်းနိုင်မှာဖြစ်လို့ ဝန်ကြီးဌာနရဲ့ ရည်မှန်းချက်ပန်းတိုင်ကို မြန်ဆန်စွာရောက်ရှိနိုင်မှာဖြစ်ပါတယ်။ မှန်ကန်တဲ့မီးလင်းရေးကော်မတီများဟာ အစိုးရကို တစ်ဖက်တစ်လမ်းက ကူညီနေတဲ့ ပြည်သူ့အားများ ပဲဖြစ်ပါတယ်။ ပြည်သူနဲ့အတူဆိုတဲ့ဆောင်ပုဒ်နဲ့အညီ ပြည်သူ့အားကို အလဟဿမဖြစ်စေဘဲ ကောင်းမွန်စွာသုံးစွဲတတ်ရပါမယ်။ ပြည်သူ့အစိုးရဟာ အခက်အခဲအကြပ်အတည်းကြားမှ ဒီမိုကရေစီ ပန်းတိုင်ကို လျှောက်လှမ်းနေရတာ ဖြစ်ပါတယ်။ များပြားလှတဲ့တာဝန်တွေကို ဆောင်ရွက်နေရတဲ့ ဝန်ကြီးဌာနအနေနဲ့ NEP ကိုသာ တစ်နိုင်ငံလုံး လွှမ်းခြုံနိုင်ဖို့ အားစိုက်လုပ်ဆောင်ရမှာဖြစ်ပါတယ်။ NEP လွှမ်းခြုံ လာနိုင်တာနှင့်အမျှ မီးကော်မတီတွေရဲ့ အခန်းကဏ္ဍဟာ မှေးမှိန်လျော့နည်းသွားမှာ ဖြစ်ပါတယ်။ ဒါကြောင့် မီးကော်မတီဖျက်သိမ်းဖို့ကို အလောတကြီးလုပ်ဆောင်ရန်မလိုအပ်သေးဘူးလို့ ယူဆမိပါတယ်။ ဒါကြောင့်မို့လို့ လွယ်ကူသောအရာများကို ခက်ခဲအောင်ပြုလုပ်နေခြင်းထက် ခက်ခဲသောအရာတွေကို အားအဖြစ်ပြောင်းလဲအသုံးပြုတတ်ရမှာဖြစ်ပါတယ်။ နှစ်ဖက်ထိခိုက်နိုင်တဲ့ နည်းတွေကို တတ်နိုင်သလောက်ရှောင်ပြီးတော့ Win - Win Theory အရ အစိုးရရော၊ ပြည်သူရော အကျိုးရှိ အခက်မတွေ့စေမယ့် နည်းလမ်းဖြင့်သာ ကျေးလက်မီးလင်းရေးကော်မတီပြဿနာကို ဖြေရှင်းသင့်ပါကြောင်း အကြံပြု ဆွေးနွေးရင်း နိဂုံးချုပ်ပါတယ်။ ကျေးဇူးတင်ပါတယ်ရှင်။</speech>
<speech type='speaker'>
အောင်လံမဲဆန္ဒနယ်မှ ဦးအောင်ထူးမြင့် ဆွေးနွေးဖို့ဖြစ်ပါတယ်။
</speech>
<speech><mp id='281'>ဦးအောင်ထူးမြင့်(အောင်လံမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီး နှင့်အားလုံးကို မင်္ဂလာပါလို့ နှုတ်ခွန်းဆက်သအပ်ပါတယ်။ ကျွန်တော်ကတော့ ပေါင်မဲဆန္ဒနယ်က ဒေါ်မိကွန်ချမ်းတင်သွင်းတဲ့အဆိုကို အကြံပြု ဆွေးနွေးသွားမယ့် အောင်လံမဲဆန္ဒနယ် ပြည်သူ့ လွှတ်တော်ကိုယ်စားလှယ် ဦးအောင်စိုးမြင့် ဖြစ်ပါတယ်။ အဆိုရှင်ရဲ့အဆိုဟာ တစ်နိုင်ငံလုံးအတိုင်း အတာနဲ့ဖွဲ့စည်းဆောင်ရွက်နေကြတဲ့ မီးကော်မတီများထဲက အများစုမှာတွေ့ကြုံ ပေါ်ပေါက်နေကြတဲ့ ချို့ယွင်းအားနည်းချက်များနဲ့ အမှားအယွင်းများ၊ ကျေးလက်နေမီးသုံးစွဲသူများပြဿနာ၊ မတရားမှု မတွေနဲ့ တွေ့ကြုံ ခံစားနေရပြီး ရှင်းလင်းမရ၊ ရှင်းမရ၊ လင်းမရ၊ မရှင်းနိုင်ဖြစ်နေကြတဲ့ မတရားမှု၊ မမှန် မကန်မှုတွေကနေ ကင်းစင်လိုတဲ့အတွက် တင်သွင်းလာတာကို တွေ့ရှိရပါတယ်။ အဆိုရှင်ရဲ့ အဆိုကို ကျွန်တော်တို့မြို့နယ်မှာရှိနေတဲ့ အခြေအနေများနှင့် ထင်ဟပ်ပြီး ဆွေးနွေးသွားရရင် ကျွန်တော်တို့ မြို့နယ်မှာ မီးလင်းရေးကော်မတီ လက်ရှိမီးလင်းပြီး ဖွဲ့စည်းထားတဲ့ မီးလင်းရေးကော်မတီ ၂၀ နဲ့ မီးလင်းရန်လျှပ်စစ်ဌာနမှ အသိအမှတ်ပြု လာတဲ့အတွက် ဆောင်ရွက်ထား ဆဲမီးလင်းရေးကော်မတီ ငါးခု ရှိပါတယ်။ ကျေးလက်မီးလင်းရေးဆောင်ရွက်ရာမှာ နည်းလမ်းနှစ်မျိုးနဲ့ ဆောင်ရွက်ကြပါတယ်။ ပထမတစ်မျိုးကတော့ ကိုယ်ထူကိုယ်ထ မီးလင်းရေးဖြစ်ပြီးတော့၊ အဲဒါကတော့ ကျွန်တော်တို့ ၆၆ ကေဗွီခွဲရုံမှ မိမိကျေးရွာအရောက် ၁၁ ကေဗွီဆွဲခြင်း၊ ကျေးရွာထရန်စဖော်မာများတပ်ဆင်ခြင်း၊ ကျေးရွာတွင်း ၄၀၀ ဗို့အားလိုင်းတပ်ဆင်ခြင်းများအားလုံးကို အကုန်အကျခံဆောင်ရွက်ရတာဖြစ်ပါ တယ်။ နောက်တစ်နည်းကတော့ NEP စနစ်အရ ဆောင်ရွက်တာဖြစ်ပါတယ်။ ၎င်းစနစ်ကတော့ ဌာနမှ ကုန်ကျငွေနဲ့ ၁၁ ကေဗွီအေလိုင်းနဲ့ ထရန်စဖော်မာလိုင်းကို တပ်ဆင်ပေးပြီး ကျေးရွာမှ ၄၀၀ ဗို့အား အတွက်သွယ်တန်းခြင်းကိုသာ ကျခံရတဲ့မီးဖြစ်ပါတယ်။ နောက်တစ်နည်းက ကျွန်တော်တို့ အကုန်အကျ သက်သာပါတယ်။ အဲဒီတော့ လျှပ်စစ်နှင့်စွမ်းအင်ဝန်ကြီးဌာနရဲ့ မူဝါဒဖော်ဆောင်ချက် အချက်(၁၁)မှာ ဆိုလို့ရှိရင် ၂၀၃၀ ခုနှစ်မှာ မြန်မာတစ်နိုင်ငံလုံး လျှပ်စစ်မီးအားလိုအပ်ချက်ကို ဖြည့်ဆည်းနိုင်ရေး အတွက် ဆောင်ရွက်ရန်ရည်မှန်းတယ်လို့ဆိုတဲ့အတွက် တစ်နိုင်ငံလုံးလျှပ်စစ် ဓာတ်အားလွှမ်းခြုံဖို့ ဆိုရင်တော့ ၁၀ နှစ်ကျော်စောင့်ရဦးမှာ ဖြစ်ပါတယ်။ ဒါကြောင့်မို့လို့ ပြည်ထောင်စု ဓာတ်အားလိုင်း ရောက်ရှိပြီး ဖြစ်နိုင်ခြေရှိတဲ့ ကျေးရွာများက မိမိတို့ စိုက်ထုတ်ငွေနဲ့မီးရရှိရေးကို ဆောင်ရွက်ကြတာ ဖြစ်ပါတယ်။ အခုအခါမှာ တစ်နိုင်ငံလုံးကလည်း NEP စနစ်နဲ့အကောင်အထည်ဖော်တဲ့အတွက် ရွာများမှာ စိုက်ထုတ်ငွေများနှင့် မလွဲမသွေဆောင်ရွက်ကြရပြီး မီးကော်မတီများကလည်း ပေါ်ပေါက် လာရခြင်းဖြစ်ပါတယ်။ ၂၀၁၇-၂၀၁၈ ဘဏ္ဍာရေးနှစ်အမျိုးသားစီမံကိန်း ကုန်ဆုံးချိန်မှာ ကျေးရွာ ပေါင်း ၃၆၄၂၅ ရွာအထိ လျှပ်စစ်မီးလင်းရန်လျာထားတယ်လို့ ၂၀၁၇-၂၀၁၈ ဘဏ္ဍာရေးနှစ် အမျိုးသားစီမံကိန်းလျာထားချက်မှာ ဖော်ပြထားတဲ့အတွက် တစ်နိုင်ငံလုံးအတိုင်းအတာနဲ့ ကျေးရွာ မီးလင်းရေးကော်မတီများဟာ ပိုမိုများပြားလာမှာဖြစ်ပါတယ်။ အဲဒီအခါမှာ လက်ရှိရှိနေတဲ့ ကျေးရွာ မီးလင်းရေးကော်မတီများကို ဖွဲ့စည်းတဲ့နေရာမှာလည်းကောင်း၊ ကော်မတီလုပ်ငန်းစဉ်များကို ဆောင်ရွက်ရာမှာလည်းကောင်း လမ်းညွှန်မည့်၊ ကြီးကြပ်မည့်၊ စစ်ဆေးမည့် ခိုင်မာတဲ့အဖွဲ့အစည်းရှိဖို့ လိုအပ်ပါတယ်။ အဲဒီအပြင် မမှန်မကန်မှုနှင့်မသမာမှု၊ အလွဲသုံးစားမှုတွေပေါ်လာလို့ ခံရသူများက တင်ပြတိုင်ကြားရန် အခြေအနေပေါ်ပေါက်လာတဲ့အခါမှာလည်း တိတိကျကျ ဥပဒေ၊ နည်းဥပဒေ၊ လုပ်ထုံးလုပ်နည်း၊ အမိန့်၊ ညွှန်ကြားချက်များနှင့် ပြဋ္ဌာန်းသတ်မှတ်ပေးထားတဲ့ ဌာန၊ အဖွဲ့အစည်းများ ရှိဖို့လိုအပ်မှာဖြစ်ပါတယ်။ လျှပ်စစ်ဌာနက မီးလင်းရေးကော်မတီများ ဝန်ခံကတိပြုလိုက်နာ ဆောင်ရွက်ရန်မူလက ၂၄ ချက်၊ ယခုကျင့်သုံးနေတဲ့ ၁၂ ချက် ထုတ်ပြန်ထားရာမှာလည်း ဓာတ်အား လိုင်းများနှင့်သာ ပတ်သက်ပြီးတော့ ကျန်တဲ့ကိစ္စရပ်များအတွက် မူဘောင်ကန့်သတ် ထားတာမရှိပါ ဘူး။ အဲဒါကြောင့် မလွဲမရှောင်သာလို့၊ ပြဿနာဖြစ်လို့ တိုင်ကြားလာတဲ့အခါမှာ မြို့နယ်အုပ်ချုပ်ရေး မှူးနဲ့ လျှပ်စစ်အင်ဂျင်နီယာတို့က လုပ်ထုံးလုပ်နည်းများမရှိတဲ့အခါမှာ အကျုံးဝင်မယ်လို့ ယူဆရတဲ့ စည်းမျဉ်း၊ စည်းကမ်းများကို အခြေခံပြီး ယေဘုယျဆန်စွာ ဖြေရှင်းဆောင်ရွက်နေကြရတာ ဖြစ်ပါတယ်။ ဒီကိစ္စတွေနှင့်ပတ်သက်လို့ ကျွန်တော်မနေ့ကပဲ ကျွန်တော်တို့မြို့နယ်မှာရှိတဲ့ အထွေထွေ အုပ်ချုပ်ရေးဦးစီးမှူးနဲ့ မြို့နယ်မန်နေဂျာများကို ကျွန်တော်တို့မြို့နယ်ကို အခြေခံပြီးဆွေးနွေးတဲ့အခါ မှာလည်း ကျွန်တော်တင်ပြခဲ့တဲ့သဘောထားများအတိုင်း သူတို့လည်းပဲ လက်ရှိသိရှိနားလည်နေပါ တယ်လို့ မနေ့က ကျွန်တော်ဆွေးနွေးလို့ရခဲ့ပါတယ်။ ဒါကြောင့်မို့လို့ လျှပ်စစ်ဌာနအနေနဲ့က အခု အခါမှာဆိုရင် နည်းပညာပံ့ပိုးမှုကိုသာဆောင်ရွက်ပြီးတော့၊ ငွေရေးကြေးရေးအရ ကင်းရှင်းရန် ဆောင်ရွက်ထားပါတယ်လို့၊ ညွှန်ကြားထားပါတယ်လို့ ကြားသိရပါတယ်။ အဲဒီလိုဥစ္စာဟာ ကျွန်တော်တို့ ဝန်ထမ်းများအနေနဲ့ ငွေရေးကြေးရေးပတ်သက်မှုမရှိအောင် ဆောင်ရွက်ထားတာမှန်ပေမယ့် တဖက် မှာကျတော့ ကျွန်တော်တို့က ဘာဖြစ်လဲလို့ဆိုတော့ ဒီမီးလင်းရေးကော်မတီများမှာ ကျွန်တော်တို့ ဖွဲ့စည်းမှုအပိုင်းတွေ၊ နောက်တစ်ခါ စီမံခန့်ခွဲမှုအပိုင်းတွေ၊ ပြဿနာဖြစ်လာရရင် ရှင်းမယ့်အပိုင်းတွေနဲ့ ပတ်သက်တဲ့နေရာမှာ တိတိကျကျ ကျွန်တော်တို့ တာဝန်ယူမှုန့်ညွှန်ကြားချက်တွေ မရှိတဲ့အခါကျတော့ မီးလင်းရေးကော်မတီများမှာပါဝင်တဲ့ ပုဂ္ဂိုလ်များဟာ အခြေခံအားဖြင့် ကျွန်တော်တို့ ငွေကြေးပြည့်စုံ သူတွေနဲ့အဆက်အသွယ်ကောင်းပြီးတော့ ကောင်းတဲ့ပုဂ္ဂိုလ်များနဲ့ စုဖွဲ့ကြတာများပါတယ်။ အဲဒီအခါ မှာကျွန်တော်တို့က ဒီမီးလင်းရေးကော်မတီများရဲ့ သဘောထားမမှန်တဲ့အခါကျတော့ အခြေခံမှာ ကျွန်တော်တို့ရှိနေတယ်။ ပြည်သူလူထုများအတွက် အထက်က ခုနက ကျွန်တော်တို့ ထောက်ခံဆွေးနွေး သွားတဲ့ပုဂ္ဂိုလ်များပြောသလိုပဲ ပြဿနာပေါင်း သောင်းခြောက်ထောင်နဲ့တွေ့နေရတာ ဖြစ်ပါတယ်။ အဲဒီတော့ အခု လက်ရှိတစ်နိုင်ငံလုံးအတိုင်းအတာနဲ့ မီးလင်းရေးကော်မတီကို ဆောင်ရွက်နေတဲ့ နေရာမှာ ကျွန်တော်တို့က ပွင့်လင်းမြင်သာမှု၊ တာဝန်ခံ၊ တာဝန်ယူမှု၊ အားလုံးပါဝင်ဖို့ဆိုတာ နည်းပါး နေပါတယ်။ ဒါကြောင့် ဒီပြဿနာတွေ ဖြည်ရှင်းနိုင်ဖို့အတွက် များပြားလာမယ့် မီးလင်းရေး ကော်မတီများအပေါ်မှာ နိုင်ငံတော်အစိုးရအနေနဲ့ ကျွန်တော်တို့က အသင်းဖွဲ့စည်းမှုနဲ့ လုပ်ထုံး လုပ်နည်းများ၊ ကော်မတီများ၏ တာဝန်ဝတ္တရာများ၊ ကော်မတီများလိုက်နာရမည့် စည်းမျဉ်းစည်းကမ်း များ၊ ကော်မတီသက်တမ်း သတ်မှတ်ချက်များ၊ အဲဒီကော်မတီများအပေါ်မှာမှ မြို့နယ်၊ ခရိုင်၊ တိုင်းဒေသကြီး၊ ဗဟိုအဆင့်အထိ ကျေးလက်မီးလင်းရေးကော်မတီကြီးကြပ်ရေးအဖွဲ့များကို ဥပဒေနှင့် အညီ ဖွဲ့စည်းဆောင်ရွက်သင့်ပါကြောင်း အကြံပြု ဆွေးနွေးအပ်ပါတယ်။ အားလုံးကို လေးစားပါတယ်။</speech>
<speech type='speaker'>
ကျုံပျော်မဲဆန္ဒနယ်မှ ဦးစိုးအောင်နိုင် ဆွေးနွေးဖို့ဖြစ်ပါတယ်။
</speech>
<speech><mp id='164'>ဦးစိုးအောင်နိုင်(ကျုံပျော်မဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီး နှင့်အားလုံးကို မင်္ဂလာပါလို့ နှုတ်ခွန်းဆက်သဂါရဝပြုအပ်ပါတယ်။ ကျွန်တော်ကတော့ ဧရာဝတီ တိုင်းဒေသကြီး၊ ကျုံပျော်မဲဆန္ဒနယ်က ပြည်သူ့လွှတ်တော်ကိုယ်စားလှယ် ဦးစိုးအောင်နိုင်ဖြစ်ပြီး ပေါင်မဲဆန္ဒနယ်က ဒေါ်မိကွန်ချမ်းရဲ့ အဆိုကို ကျွန်တော့်မြို့နယ်ရဲ့ အခြေအနေများနှင့်နှိုင်းယှဉ်ပြီး အကြံပြု ဆွေးနွေးသွားမှာဖြစ်ပါတယ်။ ဥက္ကဋ္ဌကြီးခင်ဗျား။ အဆိုရဲ့ ရည်ရွယ်ချက်ကို လေ့လာကြည့်တဲ့အခါ ကျေးလက်ကော်မတီများ ငွေကြေးအလွဲသုံးစားမှုနှင့် လျှပ်စစ်ဥပဒေကို လက်တစ်လုံးကြားဆောင်ရွက်နေမှုများ ပပျောက်စေရန် ကောင်းမွန်သည့် ရည်ရွယ်ချက်နဲ့တင်ပြထားတာကို တွေ့ရပါတယ်။ ဒါပေမဲ့ ကျေးလက်မီးလင်းရေး ကော်မတီများဆိုတာ တစ်ကျောင်းတစ်ဂါထာ၊ တစ်ရွာတစ်ပုဒ်ဆန်းဆိုသလို တစ်မြို့နှင့်တစ်မြို့ တစ်ရွာ နှင့်တစ်ရွာဆောင်ရွက်ပုံခြင်း မတူကြပါဘူး။ ကျွန်တော့်မြို့နယ်မှာရှိတဲ့ ကျေးလက်မီးလင်းရေးကော်မတီ များရဲ့ဆောင်ရွက်ချက်ကို အနည်းငယ်တင်ပြလိုပါတယ်။ ကျွန်တော့်ရဲ့ မြို့နယ်အတွင်းမှာ ကျေးရွာ အတော်များများဟာ လျှပ်စစ်မီးရရှိရေးအတွက် ကော်မတီများဖွဲ့စည်းပြီးဆောင်ရွက်ကြတဲ့နေရာမှာ ကျေးရွာအုပ်စုကိုးခုဟာ လျှပ်စစ်မီးရရှိသွားပါပြီ။ ကျန်တဲ့ကျေးရွာတွေကလည်း သူတို့ရဲ့ ကျေးရွာများ မှာလျှပ်စစ်မီးလင်းရေးအတွက် ဆက်လက်ပြီး ဆောင်ရွက်နေကြဆဲဖြစ်ပါတယ်။ မီးလင်းရေးကော်မတီ များဖွဲ့စည်းမှုကို လေ့လာကြည့်တဲ့အခါ ကျေးရွာအတွင်းမှာငွေကြေးပြည့်စုံပြီး အများအတွက် စေတနာ အပြည့်နဲ့စိုက်ထုတ်လှူဒါန်းနိုင်သူများ၊ ကျေးရွာအတွင်းဩဇာရှိပြီး အများလေးစားရတဲ့ ရပ်မိရပ်ဖများ၊ ကျေးရွာအကျိုးကို တက်ကြွစွာဆောင်ရွက်လိုသူများကိုသာ ရွာသူရွာသားများက ရွေးချယ်ပြီးတော့ တာဝန်ပေးအပ်ထားတာဖြစ်တယ်။ အဲဒီအပြင် ကော်မတီအဖွဲ့ကိုလည်း ကျေးရွာမှာကြည်ညို လေးစား ရတဲ့ ရွာဦးကျောင်းကဆရာတော်များကိုယ်တိုင်က နာယကအဖြစ်နဲ့ ဦးဆောင်ကြရတာကို တွေ့ရပါ တယ်။ ကော်မတီတိုင်းရဲ့ လုပ်ငန်းတာဝန်များက ရွာသားများထည့်ဝင်ရမည့်ငွေကြေးများကို တစ်အိမ် တက်တစ်အိမ်ဆင်းလိုက်နာစုဆောင်းရခြင်း၊ ငွေကြေးရှင်းတမ်းပြုလုပ်ရခြင်း၊ ဘဏ်မှာငွေစာရင်း ရှင်းတမ်းဖွင့်လှစ်အပ်နှံရခြင်း၊ ရွာမီးလင်းရေးအတွက် သက်ဆိုင်ရာဌာနများသို့ အခေါက်ခေါက်အခါခါ သွားလာရခြင်းနှင့် လိုအပ်တဲ့ပစ္စည်းများဝယ်ယူရန် ဈေးနှုန်းလေ့လာခြင်း၊ ဝယ်ယူခြင်း၊ ဆောင်ရွက်ခြင်း၊ မီးသွယ်တန်းရခြင်းနဲ့ သက်ဆိုင်ရာဌာနဝန်ထမ်းများနှင့်ပူးပေါင်းပြီး လိုအပ်တဲ့အကူအညီကို ကူညီကြရ ပါတယ်။ တကယ်တော့ ကျေးရွာမီးလင်းရေးကော်မတီများဟာ အခြားရွာသားများထက်ပိုပြီးတော့ တာဝန်ကြီးလေးကြပါတယ်။ မိမိရဲ့ စီးပွားရေးလုပ်ဆောင်ရမည့် အချိန်တွေထဲက အများအကျိုးအတွက် အချိန်ကုန်အလုပ်ပျက်ခံပြီး ဆောင်ရွက်ကြတဲ့စေတနာ့ဝန်ထမ်းအဖွဲ့တွေပဲ ဖြစ်ကြပါတယ်။ ကျွန်တော့်မြို့နယ်ရဲ့ သင်တောကြီးဆိုတဲ့ ရွာကြီးတစ်ရွာရဲ့ အခြေအနေနဲ့ နှိုင်းယှဉ်ပြီးတင်ပြလို ပါတယ်။ အဲဒီရွာလေးက ကျေးရွာလေးက လူအများစုက ဆင်းရဲတဲ့မိသားစုတွေဖြစ်ပြီးတော့ ငွေကြေး တတ်နိုင်သူက အနည်းစုပဲရှိကြပါတယ်။ အဲဒီငွေကြေး တက်နိုင်သူတွေက ငွေများစိုက်ထုတ်လှူဒါန်း ပြီးတော့ ရွာဦးဆရာတော်ရဲ့ ဦးဆောင်မှုနှင့် လှူဒါန်းဆောင်ရွက်ခဲ့တဲ့အတွက် အဲဒီရွာလေးတစ်ရွာလုံး မီးလင်းခဲ့ရပါတယ်။ ဒါကြောင့်မို့လို့လည်း ရွာသူရွာသားများက အဲဒီကော်မတီကို ကျေးဇူးတင်မဆုံး ဖြစ်ကြရပါတယ်။ ထို့အတူပဲမြန်မာပြည်တစ်ဝန်းက မြို့နယ်အသီးသီးမှာရှိကြတဲ့ ကျေးရွာများကလည်း ကျေးလက်မီးလင်းရေကိစ္စများကိုကော်မတီတွေဖွဲ့ပြီး ဆောင်ရွက်နေကြဆဲ ဖြစ်ပါတယ်။ အဆိုရှင် ကတော့ ၎င်းတို့ဒေသမှာရှိတဲ့ကော်မတီများ အကျင့်ပျက်မှုကြောင့် ဒီအဆိုကိုတင်သွင်းတယ်လို့ ယူဆရပါတယ်။ သို့ရာတွင် ဒေသအသီးသီးမှာရှိတဲ့ကော်မတီတိုင်းဟာ ဒီလိုမဟုတ်ကြပါဘူး။ ကော်မတီများဖျက်သိမ်းခြင်းနဲ့ ကော်မတီမှာပါဝင်တဲ့သူများ ကောင်းမွန်မှန်ကန်စွာဆောင်ရွက်နိုင်ဖို့ပဲ လိုအပ်ပါတယ်။ ကော်မတီဝင်များအနေနဲ့ ရွာသားများက ယုံကြည်စွာစုပေါင်းထည့်ဝင်တဲ့ငွေတွေကို အလွဲသုံးစားလုပ်မယ်။ လျှပ်စစ်ဥပဒေကို လက်တစ်လုံးကြားလုပ်ကြမယ်ဆိုရင် တည်ဆဲဥပဒေများနှင့် အညီ ဖော်ထုတ်ပြီးအရေးယူဆောင်ရွက်လို့ရတဲ့ကိစ္စဖြစ်လို့ သက်ဆိုင်ရာမြို့နယ်၊ တိုင်းဒေသကြီး၊ ၄၂ ပြည်နယ်များမှာလည်း ဖြေရှင်းလို့ရပါတယ်။ လိုအပ်ပါက ကော်မတီများကို အသစ်ပြန်လည်ဖွဲ့စည်း လို့လည်း ရပါတယ်။ ကျေးရွာပြည်သူများ ထည့်ဝင်ငွေစုစောင်းထားတဲ့ ငွေကြေးများဟာ နိုင်ငံတော်က ချထားပေးတဲ့ ဘတ်ဂျက်ငွေမဟုတ်တဲ့အတွက် အဲဒီငွေများကိုကျေးရွာကော်မတီတွေကပဲ ဘဏ်မှာ ငွေစာရင်းဖွင့်ပြီးတော့ ပွင့်လင်းမြင်သာစွာနဲ့ အပ်နှံထိန်းသိမ်းကြရတာ ဖြစ်ပါတယ်။ အကယ်၍သာ အဆိုရှင်တင်ပြသလို ကော်မတီများကို ဖျက်သိမ်းလိုက်မည်ဆိုပါက ၎င်းငွေကြေးများကို ထိန်းသိမ်းမည့် သူမရှိတော့သလို ကျေးရွာမီးလင်းရေးအတွက် ဦးဆောင်ပြီးတော့ ဆောင်ရွက်မည့်သူမရှိ ဖြစ်သွားနိုင် ပြီး ကျေးရွာများရဲ့ မီးလင်းရေးမျှော်လင့်ချက်များဟာလည်း အလှမ်းဝေးသွားနိုင်ပါတယ်။ အခုတောင် လွှတ်တော်သတင်းကို နားထောင်ပြီးအချို့ကျေးရွာတွေမှာက ထည့်ဝင်ထားတဲ့ငွေတွေကို ပြန်ထုတ်ပေး ဖို့ တောင်းဆိုနေကြလို့ ကော်မတီအချို့နှင့်ဦးဆောင်တဲ့ဆရာတော်များကိုယ်တိုင် စိတ်ပျက်အားငယ် နေကြပြီး ကျွန်တော့်ဆီကို ဖုန်းဆက်ပြီးတော့ အခြေအနေကို သတင်းလှမ်းမေးကြပါတယ်။ ဥက္ကဌကြီးခင်ဗျား။ ဒါ့အပြင် ယခုဆောင်ရွက်နေကြတဲ့ ကျေးလက်ဒေသဖွံ့ဖြိုးရေးစီမံကိန်းများ ဖြစ်ကြတဲ့ CDD Project BDB project မြစိမ်းရောင်စီမံကိန်းနဲ့ လွှတ်တော်ရန်ပုံငွေကိစ္စတွေမှာ တောင် ဒေသခံပြည်သူတွေနဲ့ပဲ ကော်မတီများဖွဲ့ပြီး ဖွံ့ဖြိုးရေးကိစ္စတွေကို ဆောင်ရွက်ကြရတာဖြစ်ပါ တယ်။ နောက်တစ်ချက်ကတော့ ယနေ့ဆောင်ရွက်နေတဲ့ ကျေးလက်ဒေသမီးလင်းရေးကိစ္စတွေမှာ နိုင်ငံတော်က ကုန်ကျစရိတ်အားလုံးကို ရာနှုန်းပြည့်ဘတ်ဂျက်ချထားပေးနိုင်တာ မဟုတ်တဲ့အတွက် ပြည်သူ့ထည့်ဝင်ငွေနဲ့ ပူးပေါင်းဆောင်ရွက်နေကြရတာ ဖြစ်ပါတယ်။ ဒါကြောင့်ကော်မတီများ ဖျက်သိမ်း လိုက်မည်ဆိုပါက ပြည်သူများထည့်ဝင်တဲ့ငွေကို ဦးဆောင်ပြီး စုဆောင်းပေးမည့်သူမရှိ ဖြစ်သွားနိုင် သလို လျှပ်စစ်နှင့်စွမ်းအင်ဝန်ကြီးဌာနရဲ့ နှစ်အလိုက် တစ်နိုင်ငံလုံးမီးလင်းနိုင်ရေး ၂၀၃၀ ခုနှစ်အထိ ရေးဆွဲထားတဲ့ NEP စီမံချက်နှင့် ဆန့်ကျင်ဘက်လည်း ဖြစ်နေပါတယ်။ ဒါ့အပြင် ဝန်ကြီးဌာနရဲ့ ဝန်ထမ်းဖွဲ့စည်းပုံတွေကလည်း များစွာလိုအပ်လျက်ရှိနေပါသေးတယ်။ ကျွန်တော့်ရဲ့ မြို့နယ်မှာ တစ်မြို့လုံးမှာမှ ဝန်ထမ်းဦးရေက ခုနစ်ဦးပဲရှိပါတယ်။ အဆိုရှင်တင်ပြသလို မီးလင်းရေးကော်မတီများကို ဖျက်သိမ်းချင်တယ်ဆိုရင်တော့ ကျေးလက်ဒေသများရဲ့ မီးလင်းရေး ကိစ္စများကို ကုန်ကျမည့် စရိတ်ငွေအားလုံးကို ပြည်သူထည့်ဝင်ငွေကိုပါ နိုင်ငံတော်က အပြည့်အဝကျခံ ပေးဖို့ လိုအပ်သလို မီးလိုင်းသွယ်တန်းရေးထိန်းသိမ်းစောင့်ရှောက်ရေးကိစ္စများကိုလည်း ပြည်သူမပါ ဘဲဌာနဆိုင်ရာဝန်ထမ်းများနှင့်သာ ဆောင်ရွက်နိုင်ဖို့အတွက်ဝန်ထမ်းဆိုင်ရာ အလုံအလောက်ခန့်ထား ပေးဖို့လိုအပ်ပါလိမ့်မယ်။ ဥက္ကဋ္ဌကြီးခင်ဗျား။ ကျေးလက်ဒေသဆိုတာ မြို့ပြနေသူတွေနဲ့ယှဉ်ရင် လူနေမှုအဆင့်အတန်း လိုအပ်ချက်တွေများစွာ ရှိနေပါသေးတယ်။ ဗဟုသုတပိုင်းမှာရော၊ ငွေကြေးပိုင်းမှာလည်း အားနည်းကြ ပါတယ်။ ဒီကြားထဲက မိမိတို့တတ်နိုင်သလောက် ငွေကြေးများကိုစုဆောင်း၍ ဒေသဖွံ့ဖြိုးရေးအတွက် မိမိတို့ ကျေးရွာမှ ယုံကြည်အားကိုးထိုက်တဲ့သူများကိုစုပေါင်းပြီး ဦးဆောင်စေကြတာ ဖြစ်ပါတယ်။ ပြည်သူနှင့်အတူဆိုတဲ့ ဆောင်ပုဒ်နှင့်အညီ မိမိတို့ဒေသဖွံ့ဖြိုးရေးအတွက် တာဝန်သိနိုင်ငံသား တစ်ယောက်ရဲ့ စိတ်ဓာတ်နှင့်အတူ ရွာသူရွာသားများနှင့်ပူးပေါင်းပြီး ဒေသဖွံ့ဖြိုးရေးကိုဦးဆောင် ဆောင်ရွက်ပေးနေကြတဲ့ ကော်မတီများရဲ့ စေတနာကို အသိအမှတ်မပြုတဲ့အပြင် ဥပက္ခာပြု သလို မျိုးတော့ မလုပ်သင့်ဘူးလို့ ထင်ပါတယ်။ အဆိုရှင်တင်ပြထားတဲ့ပြဿနာတွေဟာ ၎င်းတို့ဒေသနှင့် အချို့နေရာတွေမှာ ဖြစ်ကောင်းဖြစ်နိုင်ပေမဲ့ တစ်ပြည်လုံးမှာရှိကြတဲ့ ကော်မတီတွေကိုတော့ တပြေးညီတည်းမသတ်မှတ်သင့်ဘူးလို့ ထင်ပါတယ်။ ဒါကြောင့် ဒေသတစ်ခုနှင့်တစ်ခု၊ တစ်မြို့နှင့် တစ်မြို့၊ စိတ်ဓာတ်စေတနာနဲ့ဆောင်ရွက်ပုံချင်းမတူညီတဲ့ကိစ္စကို တစ်ပြေးညီတည်းသတ်မှတ်ပြီး လွှတ်တော်က အတည်ပြုပေးလိုက်မယ်ဆိုပါက ကောင်းမွန်မှန်ကန်စွာဆောင်ရွက်ပေးနေကြတဲ့ တစ်ပြည်လုံးမှာရှိတဲ့ မြို့နယ်အသီးသီးက ကော်မတီတွေအတွက် တရားမျှတမှုမရှိနိုင်တဲ့အတွက် ဒေါ်မိကွန်ချမ်းရဲ့ အဆိုကို လွှတ်တော်ကအတည်မပြု သင့်ပါကြောင်းနှင့် မှတ်တမ်းတင်ထားသင့်ပါ ကြောင်း အကြံပြု ဆွေးနွေးရင်းနိဂုံးချုပ်အပ်ပါတယ်ခင်ဗျား။ အားလုံးကို ကျေးဇူးတင်ပါတယ်။</speech>
<speech type='speaker'>
အရာတော်မဲဆန္ဒနယ်မှ ဒေါက်တာဦးခင်မောင်သင်း ဆွေးနွေးဖို့ဖြစ်ပါတယ်။
</speech>
<speech><mp id='373'>ဒေါက်တာခင်မောင်သင်း(အရာတော်မဲဆန္ဒနယ်)</mp>လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် ပြည်ထောင်စုဝန်ကြီးများ၊ ပြည်သူ့လွှတ်တော်ကိုယ်စားလှယ်များ၊ ဧည့်သည်တော်များအားလုံး မင်္ဂလာပါလို့နှုတ်ခွန်းဆက်သပါတယ်။ ကျွန်တော်ကတော့ အရာတော် မဲဆန္ဒနယ်ရဲ့ ပြည်သူ့လွှတ်တော်ကိုယ်စားလှယ် ဒေါက်တာခင်မောင်သင်း ဖြစ်ပါတယ်။ အဆိုရှင် ဒေါ်မိကွန်ချမ်းရဲ့အဆိုကို ထောက်ခံဆွေးနွေးသွားမှာဖြစ်ပါတယ်။ ဥက္ကဌကြီးခင်ဗျား။ လျှပ်စစ်ဝန်ကြီးဌာနအနေနဲ့ ကျေးလက်ပြည်သူများ လျင်မြန်စွာလျှပ်စစ်မီး လင်းနိုင်ရေးအတွက် တာဝန်ယူဆောင်ရွက်ပေးသင့်ပါတယ်။ ကျေးလက်မီးလင်းရေးကော်မတီကို တာဝန်ပေးထားခြင်းဖြင့် မီးလင်းရေးနှောင့်နှေးခြင်းနှင့် မလိုလားအပ်သောရှုပ်ထွေးမှုများ ဖြစ်ပေါ်စေ ပါတယ်။ ကျွန်တော်မဲဆန္ဒနယ်ရဲ့ မီးလင်းရေးကော်မတီတစ်ခုကို ဥပမာအနေနဲ့ တင်ပြဆွေးနွေးသွား ပါမယ်။ မည်သူ့ကိုမျှမထိခိုက်စေလိုတဲ့အတွက် မြို့သစ်ကျေးရွာအုပ်စု မီးလင်းရေးကော်မတီလို့ သုံးနှုန်းပါရစေ။ မြို့သစ်ကျေးရွာအုပ်စုဟာ ရွာသုံးရွာစုပေါင်းထားတာဖြစ်ပြီး အိမ်ခြေ ၁၅၀၀ ခန့် ရှိပါတယ်။ မြို့ သစ်ရွာအုပ်စုအရှေ့ဘက် ၅ မိုင်ခန့်အကွာမှာ လျှပ်စစ်မီးရရှိထားတဲ့ မြင်းမူမြို့နယ်မှ ရွာတစ်ရွာရှိပါတယ်။ ၎င်းရွာမှ အိမ်ရှင်မများဟာ သူတို့အိမ်ဝန်းထဲဝင်လာတဲ့ ခွေးလေခွေးလွင့်များကို တဲ့ခွေးမလာနဲ့ ထမင်းရည်သောက်ချင် မြို့ သစ်ရွာအုပ်စုသွားဆိုပြီး မောင်းထုတ်တယ်။ မြို့ သစ်ရွာက လျှပ်စစ်မီးမရှိတော့ ထမင်းပေါင်းအိုးမသုံးနိုင်ဘူး။ အဲဒီတော့ ထမင်းရည်ပေါတာပေါ့။ ဒီလိုအပြောခံ ရတဲ့အတွက် လျှပ်စစ်မီးကို အသေအလဲလိုချင်ကြတယ်။ ဒီလိုနဲ့တစ်ရက်မှာ ရန်ကုန်မြို့က လျှပ်စစ်မီးဆက်သွယ်ရေးကုမ္ပဏီတစ်ခု ဆက်သွယ်လာပါတယ်။ ဒါနဲ့ မီးလင်းရေးကော်မတီဖွဲ့လိုက် ပါတယ်။ နာယကအနေနဲ့ ကျွန်တော်ပါဝင်ခဲ့ပါတယ်။ အရာတော်ဘက်ခြမ်းမှ မီးသွယ်လျှင် ၁၂ မိုင်ခန့် ဝေး၍ ကုန်ကျငွေသိန်း ၃၀၀၀ ခန့်ရှိမည်ဟု တွက်ပြပါတယ်။ တစ်အုပ်စုလုံး မီတာဘောက် ၁၅၀၀ ခန့် လျှောက်လျှင် နှစ်သိန်းခွဲ၊ သုံးသိန်းခန့် ကုန်ကျမည်လို့ပြောပါတယ်။ ၎င်းနောက် ကျွန်တော့်ကို အစည်းအဝေးဖိတ်ကြားခြင်း၊ အသိပေးခြင်းများမပြုလုပ်၍ နာယကပြုတ်လို ဖြစ်သွားပါတယ်။ နောက်ပိုင်းတွင် မြင်းမူမြို့နယ်ဘက် ၆ မိုင်ကွာနေရာမှ လျှပ်စစ်မီးသွယ်ယူခဲ့ပါတယ်။ မုံရွာမြို့ပေါ် ကုမ္ပဏီတစ်ခုမှ ဆောင်ရွက်ပေးခဲ့ပါတယ်။ လွန်ခဲ့သောနှစ်နှစ်ခန့်မှစ၍ မီးလင်းခြင်းဖြစ်ပါတယ်။ ယခုအချိန်ထိ အိမ်ထောင်စုဦးရေ ၈၀၀ ခန့်မီးလင်းပြီဖြစ်ပါတယ်။ မီတာဘောက်တစ်လုံး ကိုးသောင်းခန့်ဖြစ်ပြီး ကုမ္ပဏီစရိတ်နှင့်တွက်လျှင် ရှစ်သိန်းနီးပါးကုန်ပြီဖြစ်ပါတယ်။ အကယ်၍ သက်ဆိုင်ရာဝန်ကြီးဌာနမှ တာဝန်ယူဆောင်ရွက်ပေးလျှင် ကိုယ်ထူကိုယ်ထမီးလင်းရေးအတွက် တစ်အိမ်ထောင်နှစ်သိန်းနှုန်းခန့်ဖြင့် တစ်အုပ်စုလုံးမီးလင်းနိုင်မည်ဖြစ်ပါတယ်။ ယခုထိ ကျေးရွာ အုပ်စုရဲ့ ၅၀ ရာခိုင်နှုန်းပဲ လင်းနိုင်ပါသေးတယ်။ တချို့လူများမှာ မီးကော်မတီထံတွင် ထည့်ဝင်ငွေ သုံးသိန်း၊ လေးသိန်းစသည်ဖြင့် ထည့်ဝင်ထားတာ နှစ်နှစ်ခန့်ရှိပြီဖြစ်သော်လည်း မလင်းနိုင်သေးပါ။ အဆင်ပြေသူများက တစ်ခါတည်းငွေသွင်းပြီး မီးလင်းသွားတဲ့အခါမှာ မကျေနပ်မှုများပေါ်လာပါတယ်။ လွန်ခဲ့တဲ့ခြောက်လခန့်က ကျေးရွာအုပ်စုမှူးအကူအညီဖြင့် မီးလင်းရေးကော်မတီနဲ့ ဆွေးနွေးခဲ့ ပါတယ်။ တစ်အုပ်စုလုံးမီးလင်းနိုင်မည့်နေ့ မေးမြန်းရာ မဖြေနိုင်ပါ။ ကုမ္ပဏီမီးသွယ်ခသိန်း ၄၅၀၀ ခန့်ကုန်၍ သိန်း ၁၃၀ ခန့်အကြွေးကျန်ကြောင်းသိရပါတယ်။ အိမ်ထောင်စုအားလုံး မီးသွယ်တန်းလျှင် တစ်အိမ်ထောင်အများဆုံး သုံးသိန်းခန့်ကုန်မည်ဖြစ်သော်လည်း ညှိနှိုင်းဆွေးနွေးမရခဲ့ပါ။ ကုမ္ပဏီကြွေး သိန်း ၁၃၀ ဆပ်ပြီးလျှင် မီတာဘောက်ဖိုး ၉၀၀၀၀ နှင့် လျှပ်စစ်သွယ်တန်းခစုစုပေါင်း ၁၅၀၀၀၀ ခန့် ဖြင့် မီးလင်းရမှာဖြစ်ပါတယ်။ ကော်မတီများစိတ်ဝင်စားမှုနည်း၍ မအောင်မြင်သဖြင့် ရပ်/ကျေး အုပ်ချုပ်ရေးမှူးကို လျှပ်စစ်မီးဖွင့်ပွဲလုပ်ဖို့ အကြံပေးခဲ့ပါတယ်။ လမ်းပန်းလျှပ်စစ်ဝန်ကြီးလာနိုင်မည့် ရက်ကျင်းပရန်ဆုံးဖြတ်ခဲ့ပါတယ်။ တိုင်းဒေသလျှပ်စစ်ဝန်ကြီးပေးသောရက် လျှပ်စစ်မီးဖွင့်ပွဲကျင်းပခဲ့ ပါတယ်။ သို့ပါသော်လည်း ပြည်ထောင်စုဝန်ကြီးခရီးစဉ်ရှိတဲ့အတွက် တိုင်းဒေသလျှပ်စစ်ဝန်ကြီး မလာရောက်နိုင်ပါ။ လူမှုရေးဝန်ကြီးဒေါက်တာဇော်ဝင်း ကိုယ်တိုင်လာရောက်၍ လျှပ်စစ်မီးဖွင့်ပွဲ ပြုလုပ်ပေးခဲ့ပါတယ်။ အထူးဝမ်းနည်းစရာကောင်းတာကတော့ လျှပ်စစ်မီးဖွင့်ပွဲလုပ်သည့်နေ့မှာ လျှပ်စစ်မီးပျက်နေခြင်းဖြစ်ပါတယ်။ မီးဖွင့်ပွဲလာသော မြင်းမူမြို့နယ်နှင့် အရာတော်မြို့နယ်မှ လျှပ်စစ်မှူးများလည်း ကျွန်တော်တို့အဖွဲ့ကို လာရောက် နှုတ်မဆက်ရဲဖြစ်ခဲ့ပါတယ်။ နောက်ရက်တွင် ဒေသခံထွေအုပ်ဦးစီးမှူးဟောင်းမှ ကျွန်တော့်ကို လာပြောပါတယ်။ လျှပ်စစ်မီးဖွင့်ပွဲတွင် ဝန်ကြီးကို လျှပ်စစ်မီးကုန်ကျစရိတ်ရှင်းတမ်းဖိုင် ပေးအပ်ရ သည်ဟုပြောပါသဖြင့် နောက်ရက်များတွင် မြို့နယ်စာရင်းစစ်ကိုဝင်ပေးရန် ပြောခဲ့ပါတယ်။ စာရင်းစစ်ဝင်သည့်ကိစ္စမကျေနပ်၍ Facebook ကနေ တိုက်ခိုက်ခံရပါတယ်။ စာရင်းစစ် အစီရင်ခံစာလည်း ယခုအချိန်ထိမရရှိသေးပါ။ အထက်ပါ တင်ပြချက်များကို လေ့လာကြည့်ပါက ကျေးလက်မီးလင်းရေးကော်မတီကို ပယ်ဖျက်ပြီး လျှပ်စစ်ဝန်ကြီးဌာနမှ တာဝန်ယူဆောင်ရွက် ပေးသင့်ကြောင်း အလွယ်တကူသိရှိနိုင်မှာဖြစ်ပါတယ် ခင်ဗျား။ အားလုံးကျေးဇူးတင်ပါတယ်။</speech>
<speech type='speaker'>
ခရမ်းမဲဆန္ဒနယ်မှ ဒေါက်တာအေးမင်း ဆွေးနွေးဖို့ ဖြစ်ပါတယ်။
</speech>
<speech><mp id='447'>ဒေါက်တာအေးမင်း(ခရမ်းမဲဆန္ဒနယ်)</mp> လေးစားရပါသော ပြည်သူ့လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များ၊ ပြည်ထောင်စုဝန်ကြီးများနှင့် ကြွရောက်လာကြသောဧည့်သည်တော် များ စိတ်၏ချမ်းသာခြင်း၊ ကိုယ်၏ကျန်းမာခြင်းများနဲ့ ပြည့်စုံကြပါစေ။ ကျွန်တော်ကတော့ ခရမ်းမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါက်တာအေးမင်းဖြစ်ပါတယ်။ ကျွန်တော့် အနေနဲ့ ပေါင်မဲဆန္ဒနယ် ပြည်သူ့လွှတ်တော်ကိုယ်စားလှယ် ဒေါ်မိကွန်ချမ်းရဲ့ နိုင်ငံတစ်ဝန်းမှာရှိတဲ့ ကျေးလက်ဒေသတွေမှာ လျှပ်စစ်မီးရရှိရန်အတွက် ကျေးလက်မီးလင်းရေးကော်မတီ ဖွဲ့စည်းထားမှု အပေါ်ဖျက်သိမ်းပြီးတော့ လျှပ်စစ်မီးနဲ့ပတ်သက်တဲ့ကိစ္စများကို လျှပ်စစ်နဲ့စွမ်းအင်ဝန်ကြီးဌာန လက်အောက်သို့ ပြန်လည်ထားရှိရန် ပြည်ထောင်စုအစိုးရသို့ တိုက်တွန်းကြောင်းအဆိုကို ထောက်ခံဆွေးနွေးသွားမှာဖြစ်ပါတယ်။ ကျွန်တော့်ကို Power Point နဲ့အသုံးပြုခွင့်ပြုပါ။ ဒီနေရာမှာ ကျွန်တော့်အနေနဲ့ ကျွန်တော်ရဲ့ ခရမ်းမဲဆန္ဒနယ်မှ ကျေးလက်မီးလင်းရေးကော်မတီများရဲ့ အဖြစ်အပျက်အခြေအနေအချို့နဲ့ ၎င်းတို့ ဝန်ခံကတိပြု ချုပ်ဆိုခဲ့ကြတဲ့ အရင်က ကတိဝန်ခံချက်(၂၄)ချက်၊ အခုကတိဝန်ခံချက် (၁၂)ချက်တို့မှ အချက်အလက်အချို့ကို ကောက်နှုတ်ဆွေးနွေးသွားမှာဖြစ်ပါတယ်။ ရန်ကုန်တိုင်း၊ ခရမ်းမြို့နယ်မှာ ရပ်ကွက်ကျေးရွာအုပ်စု ၆၅ အုပ်စုရှိပြီးတော့ ရွာပေါင်း ၁၆၅ ရွာရှိပါတယ်။ ကိုယ့်အားကိုယ်ကိုး လျှပ်စစ်မီးသွယ်ပြီးရွာပေါင်း ၆၅ ရွာရှိပါတယ်။ ကျေးလက်မီးလင်းရေး ကော်မတီများအနေနဲ့ လိုက်နာဆောင်ရွက်ရန် ကတိဝန်ခံချက်များကို ဝန်ခံကတိပြုပြီးတော့မှ ကျေးရွာမီးလင်းရေးကိစ္စများကို ဆောင်ရွက်ကြရတာဖြစ်ပါတယ်။ ယခင်က ကျေးလက်မီးလင်းရေး ကော်မတီများ လိုက်နာရန်ဝန်ခံချက် (၂၄)ချက်မှာ ကတိဝန်ခံချက် တစ်၊ နှစ်၊ သုံးတို့မှာ ပြည်သူသဘောတူညီချက်ရှိရမယ်။ ခိုင်မာသော ကော်မတီဖြစ်ရမယ်။ ငွေကြေးပြည့်စုံရမယ်။ ဒါ့အပြင် ပစ္စည်းအရည်အသွေးပိုင်းဆိုင်ရာ ကော်မတီရဲ့ လုပ်ဆောင်ချက်ပိုင်းဆိုင်ရာမှာ တိကျမှန်ကန်ဖို့အတွက် စည်းကမ်းသတ်မှတ်ချက်တွေပါပါတယ်။ ကတိဝန်ခံချက် ၁၉ မှာ ကျေးရွာမှကိုယ့်အားကိုယ်ကိုး စုဆောင်းရရှိထားတဲ့ငွေဖြင့် လုပ်ဆောင်ရမယ်။ ကျေးရွာအစီအစဉ်ဖြင့် လုပ်ဆောင်မှုမရှိဘဲနဲ့ အခြားသို့အကူအညီတောင်း၍ သော်လည်းကောင်း၊ အလှူခံ၍သော်လည်းကောင်း ပြု လုပ်မည်ဆိုပါက မီးလင်းရေးဆောင်ရွက်မည့် အစီအစဉ်ကို ခွင့်မပြုပါလို့ဖော်ပြပါတယ်။ ဝန်ခံချက် (၂၃)မှာ ကျေးရွာမီးလင်းရေးကော်မတီများသည် ကျေးရွာလူထု ထံမှ ကောက်ခံရရှိသောငွေများကို ကျေးရွာမီးလင်းရေးနဲ့ သက်ဆိုင်သော၊ အကျုံးဝင်သောလုပ်ငန်း ကိစ္စများတွင် အသုံးမပြု ဘဲနဲ့ အလွဲသုံးစားပြုခြင်း၊ မမှန်မကန်ပြု လုပ်ခြင်း၊ မသမာသောနည်းလမ်းဖြင့် သုံးစွဲခြင်းစသည်တို့ကို ပြုလုပ်ပါက ကျေးရွာလူထုကိုယ်စား လျှပ်စစ်ဓာတ်အားဖြန့်ဖြူးရေးလုပ်ငန်းက ကျေးရွာလူထုကိုယ်စားလှယ်နှင့်အတူ တရားလိုပြုလုပ်ပြီးတော့ မီးလင်းရေးကော်မတီများအား တရားစွဲမည်ဖြစ်ကြောင်း သိရှိနားလည်ပါကြောင်း ဝန်ခံကတိပြုပါသည်ဆိုပြီးတော့ ဖော်ပြပါတယ်။ ဝန်ခံကတိ(၂၄)မှာ အထက်ပါဝန်ခံကတိ(၂၃)ချက်ကို လိုက်နာမှုမရှိဘူးဆိုလို့ရှိရင် မီးလင်းရေး ဆောင်ရွက်ရန်ခွင့်ပြုချက်အား ပြန်လည်ရုတ်သိမ်းမည်ဆိုတာကို သိရှိနားလည်ပါကြောင်း ဝန်ခံကတိ ပြုပြီးတော့ ဒီဝန်ခံကတိပြုချက်လွှာကို မြို့နယ်လျှပ်စစ်ဦးစီးဌာနမှူးရဲ့ ရှေ့မှာ စာချုပ်ချုပ်ဆိုရပါမယ်။ ဝန်ခံကတိ(၂၃) ကိုပြန်ကြည့်ရင် လျှပ်စစ်ဓာတ်အားဖြန့်ဖြူးရေးလုပ်ငန်းက ကျေးရွာလူထု ကိုယ်စားလှယ်နှင့်အတူ တရားလိုပြုလုပ်ပြီးတော့ မီးလင်းရေးကော်မတီကို တရားစွဲရမယ်လို့ ဖော်ပြတဲ့ နေရာမှာ လျှပ်စစ်ဓာတ်အားဖြန့်ဖြူးရေးလုပ်ငန်းဆိုတာ ဘယ်အဖွဲ့အစည်းကို ညွှန်းတယ်ဆိုတာ အငြင်းပွားစရာဖြစ်ပါတယ်။ မြို့နယ်လျှပ်စစ်ဦးစီးဌာနကို ညွှန်းတာလား။ ဘယ်အဖွဲ့ အစည်းလဲ အရေရာခဲ့ပါဘူး။ အဲဒီဝန်ခံချက်(၂၄)ချက်ကိုပယ်ဖျက်ပြီးတော့ အသစ်ရေးဆွဲထားတဲ့ ဝန်ခံချက်အသစ် (၁၂)ချက်မှာလည်း အဓိကအချက်တွေက ပစ္စည်းအရည်အသွေးပိုင်းသာပါပြီးတော့ တကယ့်ပစ္စည်းကို ကိုင်တွယ်သုံးစွဲရမည့်၊ ငွေကြေးကိုင်တွယ်သုံးစွဲရမယ့် မီးလင်းရေးကော်မတီများက လျှပ်စစ်မီးဖြန့်ဝေမှု ကိစ္စ၊ ငွေကြေးကိုင်တွယ်သုံးစွဲမှုကိစ္စ၊ စီမံခန့်ခွဲမှုကိစ္စတိုင်းမှာ ပွင့်လင်းမြင်သာရှိမှု ကိစ္စများပါဝင်ခြင်းကို မတွေ့ရပါဘူး။ ဒါဟာလည်း မီးလင်းရေးကော်မတီများအနေနဲ့ စည်းမဲ့ကမ်းမဲ့၊ ဥပဒေမဲ့ မိမိတို့စိတ်တိုင်း ကျရအောင်ဖန်တီးပေးထားသလိုဖြစ်နေပါတယ်။ မီးလင်းရေးကော်မတီများအနေနဲ့ ငွေကြေးကိုင်တွယ်သုံးစွဲပုံစာရင်းဇယားများနဲ့ လုပ်ငန်း ဆောင်ရွက်ပုံတွေကို လေ့လာတဲ့အခါမှာ ပစ္စည်းဝယ်ယူမှုမှာ စာရင်းပေးတာကတစ်မျိုး၊ ဝယ်ဈေးက တစ်မျိုး ငွေကြေးစာရင်းဇယားများကို ပြည်သူတွေကဟိုတိုင်ဒီတိုင် မနေနိုင်မှထုတ်ပြကြတယ်။ အရက်ဖိုး၊ ဧည့်ခံစရိတ်၊ အထွေထွေသုံးစသည်ဖြင့် ငွေစာရင်းများမှာစည်းမဲ့ကမ်းမဲ့ ဘယ်သူ့မှဂရုစိုက် စရာမလိုဘူး ဆိုတဲ့ပုံစံနဲ့စာရင်းပြကြတယ်။ မီတာဘောက်မတပ်ဘဲနဲ့ တိုင်ကနေကြိုးတစ်ချောင်းတည်းနဲ့ ကော်မတီနဲ့သဘောမွေ့တဲ့ လစဉ်ကြေးပေးတဲ့အိမ်တွေကို မီးသွယ်ပေးတယ်။ ကော်မတီနဲ့သဘောမတိုက်ဆိုင်တဲ့သူတွေကို၊ ကော်မတီ ကကြိုးဖြုတ်တယ်၊ မီးဖြတ်တယ်။ ချေးငှားထားတဲ့ငွေတွေအတိုးတက်တယ်။ မီးရရင်ပြီးရော ဗရမ်းဗတာသုံးတော့ ကုန်ကျစရိတ်တက်တယ်။ တက်လာတဲ့ကုန်ကျငွေတွေကို မီးသွယ်ထားတဲ့ သူတွေဆီက ထပ်တောင်းတယ်။ မပေးနိုင်ရင်မီးဖြတ်တယ်။ အကြွေးမကျေရင်တရားစွဲတယ်။ မကျေနပ်တဲ့ရွာသားက တရားပြန်စွဲတယ်။ သတင်းစာရှင်းလင်းပွဲတွေလုပ်တယ်။ ဖြစ်စဉ်များက ရှုပ်ယှက်ခက်လျက်ရှိပြီးတော့ အရင်တုန်းက မီးမှောင်နေတုန်းက မှောင်ထဲမဲမဲသွားရဲလာရဲတယ်။ လျှပ်စစ်မီးရမှ ရွာသားအချင်းချင်း စိတ်ဝမ်းကွဲပြီးတော့ မသွားရဲ၊ မလာရဲဖြစ်ရတယ်။ ပထမစည်းကမ်းကတိဝန်ခံချက် (၂၄)ချက်တုန်းက ပြဿနာပေါင်းမြောက်များစွာနဲ့ ရွာသားများ အနေနဲ့ မပြောရဲမဆိုရဲ၊ မပြောချင်မဆိုချင်။ ရုံးရောက်ဂတ်ရောက် မရောက်ချင်လို့ လျစ်လျူရှုထားခဲ့ ရတဲ့ ကော်မတီဟာ စည်းကမ်းအသစ်(၁၂)ချက်နဲ့ကျတော့မှ ပိုလို့ကိုင်ရတွယ်ရခက်သွားပါတယ်။ ကျေးလက်မီးလင်းရေးကော်မတီများအနေနဲ့ မိမိမကျွမ်းကျင်တဲ့အလုပ်တွေအပြင် ငွေကြေးပမာဏ မြောက်များစွာကိုကိုင်တွယ်ထိန်းသိမ်းစီမံနေရတဲ့အတွက် ဝန်ထုပ်ဝန်ပိုးဖြစ်နေပြီးတော့ မိမိရပ်ရွာ အပေါ်မှာစေတနာကောင်းနဲ့ ဆောင်ရွက်ခဲ့တာတွေရှိပေမဲ့လည်း မရှင်းနိုင်မလင်းနိုင်သေးတဲ့ ငွေကြေးကိစ္စများအတွက် များစွာစိတ်မချမ်းမြေ့ဖွယ်ဖြစ်နေကြရပါတယ်။ နိဂုံးချုပ်အနေနဲ့ နိုင်ငံတော်ရဲ့ တာဝန်ရှိအဖွဲ့အစည်းများမှသာ စီမံကွပ်ကဲသင့်တဲ့ နိုင်ငံတော်ပိုင် လျှပ်စစ်စွမ်းအားများကို လုပ်ငန်းသဘောအရ၊ ငွေကြေးစီမံသုံးစွဲမှုအရ မကျွမ်းကျင်တဲ့ရွာသူရွာသား တွေထံ အပ်နှံထားပြီးတော့ ၎င်းတို့စိတ်ကူးသဘောဆန္ဒအရ စီမံခန့်ခွဲနေကြခြင်းဟာ လုံးဝမသင့်လျော် ပါတဲ့အတွက် ပေါင်မဲဆန္ဒနယ်မှ ဒေါ်မိကွန်ချမ်းရဲ့ အဆိုကို လေးလေးနက်နက်ထောက်ခံဆွေးနွေးအပ်ပါ တယ်။ အားလုံးကိုကျေးဇူးတင်ပါတယ်။</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ နေ့လယ်စာစားသုံးရန်အတွက် အစည်းအဝေးကို ခေတ္တရပ်နားပါမယ်။ နေ့လယ် ၁ နာရီအချိန်မှာ အစည်းအဝေးပြန်လည်စတင်မှာ ဖြစ်ပါတယ်။
</speech>
<p>
အစည်းအဝေးကို တစ်နာရီခန့် ခေတ္တရပ်နားပါသည်။ 
</p>
<speech><mp id='349'>ဦးမြင့်ထွန်း(တန့်ဆည်မဲဆန္ဒနယ်)</mp> လေးစားရပါသော ဥက္ကဋ္ဌကြီးနှင့်အားလုံး မင်္ဂလာပါ။ ကျွန်တော်ကတော့ တန့်ဆည်မဲဆန္ဒနယ်မှ ဦးမြင့်ထွန်း ဖြစ်ပါတယ်။ ဒေါ်မိကွန်ချမ်းရဲ့ အဆိုက တစ်ပြည်လုံးမှာဖြစ်ပွားနေတဲ့ လျှပ်စစ်မီးလင်းရေးပြဿနာတွေကိုဖြေရှင်းနိုင်ဖို့ ပထမခြေလှမ်းဖြစ်တဲ့ အတွက် ကျွန်တော်ထောက်ခံဆွေးနွေးသွားမှာ ဖြစ်ပါတယ်။ မီးလင်းရေးကော်မတီ။ ကျွန်တော် အားလုံး ကိုတော့ မဆိုလိုပါဘူး။ တချို့ကော်မတီတွေကျတော့ လုပ်ပိုင်ခွင့်ရှိတာနှင့်အမျှ အာဏာရှင်ဆန်လာ ကြတယ်။ အာဏာရှင်ဆန်တဲ့အတွက် ကျေးရွာပြည်သူလူထုကို မထီမဲ့မြင်ပြု လာကြတယ်။ အလွဲသုံးစား က်အခဲတွေနဲ့ ကြုံတွေမရှိလို့မဟုတ်ဘူး။ ဒီကော်မမယူတာပါ။ ပိုက်တယ်။ အချို့ရွာတွေ ကော်မတီကဘယ် မှုတွေလုပ်လာကြတယ်။ အလွဲသုံးစားမှုတွေကို အရေးယူဖို့ဆိုတာလည်း အခြေအနေအရပ်ရပ် အခက်အခဲတွေနဲ့ကြုံတွေ့နေရပါတယ်။ အချို့ရွာတွေက မီးလင်းပြီးသားဖြစ်တယ်။ မလင်းတဲ့ ပုဂ္ဂိုလ် အချို့က မီးမယူတာပါ။ ပိုက်ဆံမရှိလို့မဟုတ်ဘူး။ ပိုက်ဆံလည်းပေးနိုင်တယ်။ ပေးလည်းပေးတယ်။ ဒီကော်မတီကိုမယုံကြည်လို့ မီးမယူဘူး။ အဲဒီအခါ ဒီကော်မတီကဘယ်လိုပြောလာသလဲဆိုတော့ ဒီတစ်သက်မီးမရဘူး တို့ဆီမလာဘူးဆိုရင် တို့သေမှမီးရမယ်ဆိုတဲ့စကားမျိုးတွေ ငါတို့တွေ့လိုက် ရပါတယ်။ ဒါကြောင့် မီးလင်းရေးကော်မတီတွေကို ဖျက်ဖို့စဉ်စားဖို့လိုပါတယ်။ ဒီကိုယ်စားလှယ် နှစ်ယောက် ဆွေးနွေးသွားတာရှိပါတယ်။ ဖျက်ဖို့မဖျက်ဖို့ စဉ်းစားဖို့လိုတဲ့အကြောင်း။ သူတို့ ဒီဆွေးနွေးသွားတာကတော့ မီးလင်းရေးလုပ်ငန်းလုပ်နေလို့ ကော်မတီရှိဖို့လိုအပ်တယ်လို့ ပြောတာ မှန်ပါတယ်။ ကျွန်တော်တို့ပြောတာက မီးမလင်းသေးတဲ့ရွာတွေ၊ အခုမှစလုပ်မယ့်ရွာတွေက ကော်မတီ လိုတယ်၊ ဖွဲ့ဖို့လိုတယ်။ ဖွဲ့တဲ့အခါမှာလည်း ဗဟိုအဆင့်ဆင့်မဟုတ်ဘဲနဲ့ ဒီမိုကရေစီစနစ်ကျဖွဲ့ဖို့ လိုတယ်။ သူတို့ရှိမှ ကျေးရွာမီးလုပ်လို့ရမှာ။ နိုင်ငံတော်က လုပ်မပေးနိုင်ဘူး။ ကျွန်တော်အကြံပေးချင် တာက မီးလင်းပြီးသားရွာတွေကို။ မီးလင်းရေးကော်မတီက အဲဒီလောက်မလိုအပ်တော့ဘူး။ မီးလင်းပြီးသားရွာတွေကို ကျွန်တော်တို့ ဖျက်ဖို့ပြောနေတာ။ ဥပဒေအရလည်းဖျက်ရမှာ။ ဘာ့ကြောင့်လဲ ဆိုတော့ မီးလင်းရေးကော်မတီ စည်းကမ်းချက်နံပါတ်(၁၁)မှာ တည်ဆောက်ပြီးတဲ့ 11 KV ဓာတ်အား လိုင်းကို လျှပ်စစ်ဝန်ကြီးဌာနကို အပ်ရမယ်။ အပ်ပြီးတော့ ဒီ 11 KV လိုင်းတွေကိုလည်း မည်သူမဆို ချိတ်ခွင့်ပြု တယ်လို့ ပါပြီးသား။ ဒါကြောင့် ကျွန်တော်ပြောချင်တာက မီးလင်းရေးကော်မတီ လင်းပြီးသားရွာတွေကို ဖျက်ဖို့လိုပါတယ်။ အကယ်၍ ဟုတ်ပြီ။ ဖျက်ဖို့မဖြစ်နိုင်သေးဘူး။ ကော်မတီ ရှိမှဖြစ်မယ်ဆိုရင်လည်း ကျွန်တော်ပြောချင်တာက ဒီမိုကရေစီနည်းကျပြန်ရွေးပါ။ တစ်အိမ် တစ်ယောက်ပြန်ရွေးပါ။ ပြီးရင် မီးလင်းရေးကော်မတီကိုအမည်ပြောင်းပြီးတော့ မီးကလင်း သွားပြီးသား။ ကျေးရွာလျှပ်စစ်မီးထိန်းသိမ်းစောင့်ရှောက်ရေး ကော်မတီဆိုပြီးတော့ အမည်ပြောင်းဖွဲ့ သင့်တယ်။ ကျေးရွာမီးလင်းရေး လင်းပြီးသားရွာတွေမှာ ဆက်လင်းဖို့အလုပ်က လျှပ်စစ်ဝန်ကြီးဌာနရဲ့ အလုပ်ပဲ။ ဒေါ်မိကွန်ချမ်းပြောသလို ကျွန်တော်တို့မြို့မှာနေတယ်။ လုပ်ခဲ့ရတာတွေကိုက ကျွန်တော်တို့ အခု ၉၀၀၀၀ သွင်းရင်ရပြီ။ ကျေးရွာတွေမှာမရသေးဘူး။ ဒါကြောင့်မို့လို့ ကျွန်တော်ပြောချင်တာက ဥပဒေအရလည်း လျှပ်စစ်ဝန်ကြီးဌာနအပ်ရမယ်။ ဖွဲ့မယ်ဆိုရင်လည်း ခုနတုန်းကပြန်ဖွဲ့ဖို့လိုအပ်တယ်လို့ ကျွန်တော်အကြံပြုချင်ပါတယ်။ ဒါဆို ကျွန်တော်တို့ကမဖျက်ဘူးဆိုရင် ဒီကော်မတီက ရာသက်ပန်ထားတော့မှာလား။ စဉ်းစားဖို့လိုပါတယ်။ ကျွန်တော်တို့ ကိုယ်စားလှယ်တောင်မှ၊ အုပ်ချုပ်ရေးမှူးတောင်မှ ငါးနှစ်သက်တမ်းပဲရှိတယ်။ သူတို့က သက်တမ်းမရှိတော့ဘူးလား။ ဒါတွေ ကျွန်တော်တို့တွေးဖို့လိုပါတယ်။ သက်တမ်းကြာတာနဲ့အမျှ အလွဲသုံးစားမှုတွေပိုပြီးတော့ ဖြစ်သထက်ဖြစ်လာမယ်။ ဒါတွေကို ကျွန်တော်ပြောချင်တာက လျှပ်စစ် ဝန်ကြီးဌာနအနေနဲ့ စဉ်းစားဖို့လိုပါတယ်။ ဘယ်လောက်ထိတောင် ကျွန်တော်တို့မှာ အခုဘာရင်ဆိုင် ရလဲဆိုရင် အခြားရွာတွေလို ဒီ 11 KV လိုင်းကိုဆွဲကြည့်မယ်ဆိုရင်။ နိုင်ငံတော်ကပေးတဲ့ 11 KV လိုင်းပါပဲ။ သိန်း ၃၀ က သိန်း ၁၀၀ ထိအောင်တောင်းတော့ ကျွန်တော်တို့မှာ ကြားညှပ်ဖြေရှင်း ပေးရတယ်။ ဘယ်လောက်တောင်ဆိုးလဲဆိုရင် ဟောဒီ A ရွာကမီးရပြီလား။ B ကဆွဲတယ်။ B က A ကိုပေးရတယ်။ C ဆွဲတယ်။ အဲဒီ C အတွက် A ကလိုက်တောင်းတယ်။ ကျွန်တော်တို့မှာ အဲဒီပြဿနာ တွေကို ကိုယ်တိုင်ဖြေရှင်းနေရတာဖြစ်ပါတယ်။ ဒါနဲ့ပတ်သက်လို့ ကျွန်တော်တို့က လျှပ်စစ်ဝန်ကြီးကို တင်ပြတဲ့အခါမှာလည်း ဝန်ကြီးဌာနကလည်း ကွေ့ဝိုက်ပြီးတော့ခေါင်းရှောင်နေတယ်။ အုပ်ချုပ်ရေးကို လွှဲချ။ အုပ်ချုပ်ရေးကတစ်ခါ လျှပ်စစ်ကိုလွှဲချ။ ကျွန်တော်တို့မှာ ကိုယ်စားလှယ်တစ်ယောက်အနေနဲ့ လုပ်ရကိုင်ရတဲ့အခါမှာ အခက်အခဲတွေအများကြီးရှိတာကို လျှပ်စစ်ဝန်ကြီးဌာနအနေနဲ့ စဉ်းစားဖို့ လိုပါတယ်။ ဒါကြောင့်မို့လို့ ဒါကိုကျွန်တော်ပြောချင်တာက အတည်ပြုဖို့လိုသလို၊ တကယ်လို့မှတ်တမ်း ထားမယ်ဆိုရင်လည်းပဲ ဝန်ကြီးဌာနအနေနဲ့ မေ့မေ့လျော့လျော့ပေါ့ပေါ့မနေဘဲနဲ့ ခုနကမီးမလင်း သေးတဲ့ မီးလင်းပြီးသားရွာတွေမှာ ဆင်းရဲချို့တဲ့လို့ မီးမလင်းနိုင်တဲ့ပုဂ္ဂိုလ်တွေ၊ ဆင်းရဲသားတွေ အချို့တော့ လျှပ်စစ်ဝန်ကြီးဌာနက ဒါကိုစဉ်းစားဖြေရှင်းပေးဖို့လိုတယ်။ ဒါအခုချိန်ထိအောင်တော့ ဝန်ကြီးဌာနက ဒါကိုကိုင်တွယ်ဖြေရှင်းဖို့ နည်းဥပဒေ သို့မဟုတ် စည်းကမ်းချက်၊ ညွှန်ကြားချက် လုံးဝမရှိဘူးဖြစ်နေတယ်။ ဒါလေးကိုလည်း ကျွန်တော်တို့ စဉ်းစားဖို့လိုပါတယ်။ တစ်ခါတရံတော့ စဉ်းစားရမှာပေါ့။ ဒါသူတို့က ခုနစ်သိန်းကွာ။ သုံးသိန်း ကျွန်တော်တို့ကနည်းတယ်ဆိုရင်လည်း ဒါအပြောင်းအလဲတစ်ခုမှာတော့ ဖြစ်ရမှာပဲ။ ကျွန်တော်တို့ဖုန်းကို သိန်း ၂၀၊ ၃၀ ကတည်းက ကိုင်ရတယ်။ ခု ၁၅၀၀ ကျပ်။ ၁၅၀၀ ကွ တို့ သိန်း ၂၀ ပေးရတာလို့ သွားပြောလို့မရဘူး။ ကားတစ်စီး သိန်း ၁၀၀၀ ။ အခု သိန်း ၂၀၀ နော်။ ရပြီ။ ငါ ၁၀၀၀ ပေးရတယ်ကွလို့ ပြောလို့မရဘူး။ ဒါ Policy ပဲလေ။ ဒါကြောင့်မို့လို့ ကျွန်တော် ပြောချင်တာက ဒါကိုလျှပ်စစ်ဝန်ကြီးဌာနအနေနဲ့ ဘယ်လိုပဲဖြစ်ဖြစ် ကျေးရွာမီးလင်းရေးအတွက် အလေးထားဆောင်ရွက်သင့်ပါကြောင်း အကြံပြုရင်း ဒေါ်မိကွန်ချမ်းရဲ့ အဆိုကို ထောက်ခံပါတယ်။ ကျေးဇူးတင်ပါတယ်။</speech>
<speech type='speaker'>
ဒီပဲယင်းမဲဆန္ဒနယ်မှ ဦးဝင်းမြင့်အောင် ဆွေးနွေးဖို့ဖြစ်ပါတယ်။
</speech>
<speech><mp id='352'>ဦးဝင်းမြင့်အောင်(ဒီပဲယင်းမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ဧည့်သည်တော်များအားလုံးကို မင်္ဂလာပါလို့ နှုတ်ဆက်ပါတယ်။ ကျွန်တော်ကတော့ စစ်ကိုင်းဒေသကြီး၊ ဒီပဲယင်းမဲဆန္ဒနယ်က ဦးဝင်းမြင့်အောင် ဖြစ်ပါတယ်။ ပေါင်မဲဆန္ဒနယ်မှ ဒေါ်မိကွန်ချမ်းရဲ့ နိုင်ငံတစ်ဝန်းရှိ ကျေးလက်ဒေသများနှင့် လျှပ်စစ် မီးလင်းရေးရရှိရန်အတွက် ကျေးလက်မီးလင်းရေးကော်မတီ ဖွဲ့စည်းထားရှိမှုကိုဖျက်သိမ်းပြီး လျှပ်စစ်မီးနှင့်ပတ်သက်သော ကိစ္စရပ်များအား လျှပ်စစ်နှင့်စွမ်းအင်ဝန်ကြီးဌာနလက်အောက်သို့ ပြန်လည်ထားရှိရန် ပြည်ထောင်စုအစိုးရအား တိုက်တွန်းကြောင်းအဆိုကို ဆွေးနွေးတင်ပြသွားမှာ ဖြစ်ပါတယ်။ ကျွန်တော့်မဲဆန္ဒနယ်က အတွေ့အကြုံကို အခြေခံတင်ပြဆွေးနွေးမှာဖြစ်ပါတယ်။ လျှပ်စစ်မီး လင်းရေးကော်မတီဖွဲ့စည်းဆောင်ရွက်တဲ့ ကျေးရွာများမှာ ပြည်သူလူထုကနစ်နာလို့မို့ မကျေနပ်တဲ့ အချက်တွေကို ဆန်းစစ်ကြည့်ပါတယ်။ (၁)ကျွန်တော်တွေ့ရတာကတော့ လျှပ်စစ်မီးလင်းရေးလုပ်ငန်း ပြီးစီးအောင် မဆောင်ရွက်နိုင်တဲ့ကော်မတီတွေမှာ ငွေစာရင်းကရှင်းမပြနိုင်ဘူး ဖြစ်နေပါတယ်။ ဒီကော်မတီတွေကလည်း သက်တမ်းအားဖြင့် ငါးနှစ်ကျော် ခြောက်နှစ်ထဲကို ရောက်နေပါပြီ။ လျှပ်စစ်မီးလင်းတော့လည်း ကော်မတီမှငွေစာရင်းမရှင်းနိုင်တာတွေလည်း ရှိပါတယ်။ မသုံးနေနဲ့တော့ ကော်မတီနဲ့ ကုမ္ပဏီများကြားမှာလည်း ငွေကြေးအရှုပ်အရှင်းတွေရှိနေပါတယ်။ ကျွန်တော်တို့ မြို့နယ်မှာဆိုလို့ရှိရင် ကျေးရွာငါးရွာဟာဆိုလို့ရှိရင် ငွေပေးချေရန်အကြွေးရှိနေလို့ဆိုပြီးတော့ မီးမလင်းဘဲဖြစ်နေပါတယ်။ (၄) အနေနဲ့တော့ လျှပ်စစ်နဲ့ပတ်သက်ပြီး မသိနားမလည်တဲ့ ကော်မတီ များပါဝင်ပါတယ်။ ကျေးရွာပြည်သူများအား လျှပ်စစ်ပစ္စည်းများတပ်ဆင်သုံးစွဲရာမှာ အရည်အသွေး မရှိတဲ့ပစ္စည်းတွေ အသုံးပြု တာတွေတွေ့ရတယ်။ ဥပမာ (က)အနေနဲ့ပြောရမယ်ဆိုရင် လျှပ်စစ်မီးတိုင် မှာ ၉ မီတာတိုင်ကို သုံးစွဲရမယ့်အစား ၈ မီတာတိုင်တွေသုံးစွဲတာ။ (ခ)အနေနဲ့ လျှပ်စစ်ဌာနမှာ ၄၀၀ ဗို့အားလိုင်းဟာ XDPC နံပါတ် 468 သုံးစွဲဖို့ရာ သတ်မှတ်ထားသော်လည်း ဈေးနိမ့်တဲ့အဆင့်မမီတဲ့ နံပါတ်(10) ကြိုးတွေကို သုံးစွဲခဲ့ခြင်းရှိတာကို တွေ့ရတယ်။ (ဂ)အသုံးပြုတဲ့ လျှပ်စစ်ပစ္စည်းများရဲ့ ဈေးနှုန်းကို မြှင့်တင်တောင်းခံတာ။ (ဃ)အသုံးပြုတဲ့ လျှပ်စစ်ပစ္စည်းများရဲ့ အရည်အသွေးအတွက် သို့မဟုတ် အလေးချိန်ကို အမှန်တကယ်ကုန်ကျသထက်ပိုတွက်ပြီး ကျေးရွာပြည်သူလူထုမီးလင်းရေး ကော်မတီထံ ကုမ္ပဏီကတောင်းတာလား။ ရွာကတိုင်လို့စစ်ဆေးတွေ့ရှိတဲ့ ရွာတစ်ရွာမှာဆိုရင် ESCR 195 mm)2770 Kg $. XDPC 663:631: 335 kg mézeslo: 608:8003:03603 စစ်ဆေးတွေ့ရှိ ရပါတယ်။ (၅)အနေနဲ့တော့ 11 KV ကြိုးလိုင်းချိတ်ဆွဲခ၊ မီးလင်းဖို့ရာအတွက်ချိတ်ဆွဲခ တောင်းခံခြင်းဖြစ်ပါတယ်။ 11 KV ကြိုးလိုင်းချိတ်ဆွဲခကို ယခုအစိုးရက ထရန်စဖော်မာနဲ့ 11 KV ကြိုးလိုင်းကို အရောက်ပေးမယ်လို့ ပြည်သူတွေကိုအသိပေးတဲ့အတွက် ပြည်သူတွေက ဝမ်းသာ အယ်လဲနဲ့ လက်ခုပ်လက်ဝါးတီးပြီး ပျော်သွားပါတယ်။ ဒါပေမဲ့ ကုမ္ပဏီကချိတ်ဆွဲခမပေးရင် မီးထွန်း မပေးနိုင်ဘူး။ ကျေးရွာကြီးတွေမှာရှိတဲ့ ကော်မတီတွေက အခြားကျေးရွာတွေက လျှပ်စစ်မီးသွယ်တန်း လို့ ချိတ်ဆွဲလို့ရှိရင်လည်း ကုန်ကျစရိတ်ကို မျှဝေမှပေးမယ်လို့ဆိုတဲ့အခါ အစိုးရရဲ့ပြောထားတဲ့မူနဲ့ ကိုက်ညီမှုမရှိဘဲ ဖြစ်သွားပြန်ပါတယ်။ ယခင်ကော်မတီများဟာ လူကြီးပေးရတဲ့ငွေလို့ တရားဝင်သဖွယ် ဖော်ပြထားပြီး ကုမ္ပဏီကအပေါ်စီးယူပြီး လိုက်လုပ်ရတွေလည်း တွေ့ခဲ့ရပါတယ်။ (၆)အနေနဲ့ကတော့ နိုင်ငံတော်ဘဏ္ဍာငွေကြေးတွေကို ဖြုန်းတီးပစ်ကြတာဖြစ်ပါတယ်။ ကျေးရွာတွေ လျှပ်စစ်မီးရရှိနိုင်ဖို့ အတွက်အကြောင်းပြုပြီး ကျေးလက်ဦးစီးဌာနက ငွေချပေးခဲ့တာတွေရှိပါတယ်။ ခရီးစရိတ်နဲ့ အဆင့်ဆင့်သော တာဝန်ရှိတဲ့ပုဂ္ဂိုလ်တွေ ပေးကမ်းရ၊ ပူဇော်ရမှုတွေကို ပေါပေါများများသုံးစွဲ ပစ်လိုက်တာ ဒါကို ကျေးရွာကော်မတီတွေက မထိန်းနိုင်၊ မသိမ်းနိုင်ဖြစ်ခဲ့ပါတယ်။ (၇)အနေနဲ့တော့ 11 KV ကြိုးလိုင်းများကို အောက်ခြေမှာ တစ်ပေခွဲပတ်လည်၊ နှစ်ပေခွဲလောက်ရှိတဲ့ Footing တွေ ရိုက်ပြီးတော့ သတ်မှတ်ထားတဲ့ကျင်းဝင်အနက်ထိစိုက်ပြီးတော့ တိုင်ထူရမှာဖြစ်သော်လည်းပဲ တစ်ပေခွဲပတ်လည်၊ ၆ လက်မ Footing သာရှိပါတယ်။ လေနည်းနည်းလှုပ်လိုက်ရင် ဓာတ်တိုင်များ လဲကျပြီး အန္တရာယ်ရှိနိုင်တာတွေလည်း တွေ့ရပါတယ်။ ဝန်ကြီးဌာနကိုလည်း တင်ပြပါတယ်။ ပြောပါတယ်။ ထိထိရောက်ရောက်မပြင်တာ ကျေးရွာမီးလင်းရေးကော်မတီတွေရဲ့ တာဝန်တော့ မဟုတ်ပါဘူး။ ဒါ ကုမ္ပဏီတွေရဲ့ တာဝန်ဖြစ်ပါတယ်။ (၈)အနေနဲ့တော့ ငွေတိုးချေးစားတဲ့ ဘုန်းဘုန်းကြီး များလည်း ပါဝင်ပတ်သက်နေတာကို တွေ့ရပါတယ်။ ဒါတွေကလည်း ကျွန်တော်တို့ ကော်မတီတွေနဲ့ ရပ်ရွာလူထုနဲ့ရှင်းတဲ့အခါမှာ ရှုပ်ထွေးမှုတစ်ခုပါဘဲ။ (၉)အနေနဲ့တော့ မီးမလင်းသေး တဲ့ကျေးရွာ ပြည်သူလူထုနဲ့ ကော်မတီတွေအကြား မီးလင်းဖို့ရာအတွက် ဈေးနှုန်းကွာခြားနေတာ ဖြစ်ပါတယ်။ အချို့ကျေးရွာတွေမှာ မီးလင်းရေးကော်မတီရဲ့ ဆောင်ရွက်ချက်နဲ့ လျှပ်စစ်မီးလင်းနေပြီး။ ဒါပေမယ့် မီတာ Box တစ်လုံးကို မိသားစုတစ်ခုဟာ ကုန်ကျစရိတ် ၁၁ သိန်း၊ ၇ သိန်း၊ ၅ သိန်း၊ လေးသိန်းခွဲစသည်ဖြင့် တဖြည်းဖြည်းလျော့ပြီး ကုန်ကျခဲ့ရတယ်။ တစ်မြို့နယ်လုံးဆိုရင်။ ကနဦး လျှပ်စစ်သုံးစွဲတဲ့သူတွေကို ကော်မတီတွေက ကောက်ခံခဲ့တာဖြစ်ပါတယ်။ လျှပ်စစ်မီးသုံးစွဲခွင့်ရလိုတဲ့ ဆင်းရဲတဲ့ပြည်သူလူထုက ဈေးချပေးဖို့တောင်းဆိုပါတယ်။ ဒါပေမဲ့ ကော်မတီကလက်မခံနိုင်ပါဘူး။ ဒါ့ကြောင့် မီးလင်းပြီးမြို့၊ ကျေးရွာတွေကို ကော်မတီဝင်အဟောင်းတွေဖျက်သိမ်းပြီး လျှပ်စစ်ဝန်ကြီး ဌာနနဲ့ ပူးပေါင်းကြီးကြပ်တဲ့ ကော်မတီအသစ်တွေကဆောင်ရွက်မှ ဆင်းရဲသားပြည်သူတွေဟာ ဈေးသက်တောင့်သက်သာနဲ့ ဈေးမှန်ကန်စွာနဲ့ မီးသုံးစွဲခွင့်ရမှာဖြစ်ပါတယ်။ တစ်မြို့နယ်လုံးကို ပြန်လည်သုံးသပ်ကြည့်တဲ့အခါမှာ မီးလင်းရေးကော်မတီနဲ့ ရွာပြဿနာတတ်နေတာ နှစ်ရွာ၊ သုံးရွာသာ ရှိပါတယ်။ ယခုရွာပေါင်း ၃၀ ကျော် မီးလင်းပြီးဖြစ်ပါတယ်။ ကော်မတီတွေရဲ့ ပြဿနာဟာ ဒီအခြေအနေတိုင်းဆိုရင် ၁၀ ရာခိုင်နှုန်းသာရှိတယ်လို့ တွက်လို့ရပါတယ်။ မီးလင်းရန်အဆင်သင့် ၆၀၀ ရှိနေပါတယ်။ မကြာခင်မှာ ရည်မှန်းချက်ဖြစ်တဲ့ အဆင့်တစ်ဖြစ်တဲ့ရွာ ၇၀ ခန့်ကို မီးလင်းနိုင်မှာ ဖြစ်ပါတယ်။ ကော်မတီတွေမရှိရင်လည်း ဆောင်ရွက်လို့မရဘူးဖြစ်နေပါတယ်။ ဒါ့ကြောင့် ကော်မတီ များရဲ့ ဆောင်ရွက်ချက်များကို ဒေသခံလျှပ်စစ်မီးလင်းလိုတဲ့ပြည်သူများနဲ့ ပူးပေါင်းပြင်ဆင်ဖြေရှင်း ကြရမှာ ဖြစ်ပါတယ်။ လိုအပ်လျှင် ဥပဒေအရထိန်းညှိသွားပြီး မီးလင်းရေးစီမံကိန်းကတော့ မြို့နယ် အားလုံး ဆက်လက်ဆောင်ရွက်သွားရမှာဖြစ်တဲ့အတွက် ဒေါ်မိကွန်ချမ်းရဲ့ အဆိုကို လွှတ်တော်ကြီးမှ မှတ်တမ်းတင်ထားသင့်ပါကြောင်း တင်ပြရင်းနိဂုန်းချုပ်ပါတယ်။ ကျေးဇူးတင်ပါတယ်။</speech>
<speech type='speaker'>
မင်းဘူးမဲဆန္ဒနယ်မှ ဦးဝင်းဝင်း ဆွေးနွေးဖို့ ဖြစ်ပါတယ်။
</speech>
<speech><mp id='274'>ဦးဝင်းဝင်း(မင်းဘူးမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဌကြီးနှင့် ပြည်သူ့လွှတ်တော်ကိုယ်စားလှယ်များ၊ ဧည့်သည်တော်များအားလုံး မင်္ဂလာအပေါင်းနှင့်ပြည့်စုံကြပါ စေလို့ ရှေ့ဦးပဏာမမေတ္တာပို့သအပ်ပါတယ်။ ကျွန်တော်ကတော့ မကွေးတိုင်းဒေသကြီး၊ မင်းဘူး မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးဝင်းဝင်း ဖြစ်ပါတယ်။ လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးခင်ဗျား။ အဆိုရှင် ပေါင်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါ်မိကွန်ချမ်းရဲ့ နိုင်ငံအဝန်းရှိ ကျေးလက်ဒေသများတွင် လျှပ်စစ်မီးရရှိရန်အတွက် ကျေးလက် မီးလင်းရေးကော်မတီများဖွဲ့စည်းမှုအပေါ် ဖျက်သိမ်းပြီး လျှပ်စစ်မီးနှင့်ပတ်သက်သောကိစ္စရပ်များအား လျှပ်စစ်နှင့်စွမ်းအင်ဝန်ကြီးဌာနလက်အောက်သို့ ပြန်လည်ထားရှိရန် ပြည်ထောင်စုအစိုးရအား တိုက်တွန်းကြောင်းအဆိုနှင့်စပ်လျဉ်းပြီး ဆွေးနွေးသွားမှာဖြစ်ပါတယ်။ အဆိုရှင်ရဲ့ရည်ရွယ်ချက်ကို လေ့လာကြည့်တဲ့အခါမှာ အပိုင်းနှစ်ပိုင်းတွေ့ရပါတယ်။ နံပါတ်(၁)အနေနဲ့ ကျေးလက်မီးလင်းရေး ကော်မတီများရဲ့ ငွေကြေးအလွဲသုံးစားပြုလုပ်နေမှုများကို ပြတ်ပြတ်သားသားအရေးယူပေးစေလို ကြောင်းနှင့် နံပါတ်(၂)အပိုင်းအနေနဲ့ ကျေးလက်မီးလင်းရေးကော်မတီများကို ဖျက်သိမ်းပြီး လျှပ်စစ် မီးလင်းရေးအတွက် မူဝါဒကောင်းများ၊ နည်းစနစ်ကောင်းများချမှတ်ကာ လျှပ်စစ်နှင့်စွမ်းအင်ဝန်ကြီး ဌာနလက်အောက်သို့ ပြန်လည်ထားရှိရန်ဆိုပြီးတော့ ရည်ရွယ်ထားကြောင်း လေ့လာတွေ့ရှိရပါတယ်။ အဆိုရှင်ရဲ့ စိတ်စေတနာနှင့် ရည်ရွယ်ချက်တွေကတော့ အင်မတန်ကောင်းမွန်ပြီး အဆိုကိုခွဲခြမ်းစိတ်ဖြာ ကြည့်လိုက်တဲ့အခါမှာ ကျေးလက်မီးလင်းရေးကော်မတီကို ဖျက်သိမ်းရမယ့်အပိုင်းကတစ်ပိုင်း၊ လျှပ်စစ်မီးလင်းရေးကိစ္စတွေကို လျှပ်စစ်နှင့်စွမ်းအင်ဝန်ကြီးဌာနလက်အောက်သို့ ပြန်လည်ထားရှိရန် ဆိုပြီးတော့ အပိုင်းနှစ်ပိုင်းတွေ့ရပါတယ်။ အဆိုရှင်ရဲ့ ကျေးလက်မီးလင်းရေးကော်မတီကို ဖျက်သိမ်းပေးစေလိုတဲ့ ပထမအပိုင်းကိုကြည့်မယ်ဆိုရင် ရည်ရွယ်ချက်တွေကို အကောင်အထည်ဖော် လိုခြင်းဖြစ်လိမ့်မယ်လို့ ယူဆရပါတယ်။ အချို့ကျေးလက်မီးလင်းရေးကော်မတီတွေမှာ အဆိုရှင်တင်ပြ သွားသလို ကောက်ခံထားတဲ့ငွေကြေးတွေကို ပွင့်လင်းမြင်သာစွာရှင်းလင်းတင်ပြခြင်းမရှိဘဲ အဂတိလိုက်စားနေတာတွေ ရှိနေတာလည်း တွေ့ရပါတယ်။ အချို့ကျေးလက်မီးလင်းကော်မတီ တွေကတော့ ကျေးရွာလူထုအပေါ်မှာစေတနာထားပြီး ပွင့်လင်မြင်သာစွာ ဆောင်ရွက်နေတာတွေ ကိုလည်း သိရှိရပါတယ်။ တကယ်တော့ ရပ်ကွက်နှင့် ကျေးရွာအုပ်စုမီးလင်းရေးကော်မတီတွေကို စတင်ဖွဲ့စည်းစဉ်ကတည်းက ကျေးရွာလူထုကို အစည်းအဝေးခေါ်ပြီးတော့ သက်ဆိုင်ရာမြို့နယ်က လျှပ်စစ်ဌာန တာဝန်ရှိတဲ့ပုဂ္ဂိုလ်တွေက ကြီးကြပ်ပြီးတော့ ကျေးရွာလူထုရဲ့ သဘောထားနှင့် ဖွဲ့စည်းပေးခဲ့ခြင်းဖြစ်ပါတယ်။ ၎င်းကျေးလက်မီးလင်းရေးကော်မတီများအနေနဲ့ မိမိတို့ကျေးရွာ မီးလင်းရေးအတွက် သတ်မှတ်ထားတဲ့ စံချိန်စံညွှန်းများနှင့်ကိုက်ညီရန် ချမှတ်ထားတဲ့စည်းကမ်းချက် (၁၂)ချက်ကိုလည်း သဘောတူလိုက်နာဆောင်ရွက်သွားမည်ဖြစ်ကြောင်းကို တိုင်းဒေသကြီး လျှပ်စစ် အင်ဂျင်နီယာရဲ့ ရှေ့မှောက်မှာ ဝန်ခံကတိလက်မှတ်များ ရေးထိုးပြီးတော့ ဆောင်ရွက်ကြရမှာဖြစ်ပါ တယ်။ အကယ်၍ ၎င်းစည်းကမ်း သတ်မှတ်ထားတဲ့အချက်(၁၂)ချက်ကို လိုက်နာခြင်းမရှိဘဲ ဖောက်ဖျက်ဆောင်ရွက်ပါက ဥပဒေနှင့်အညီ သက်ဆိုင်ရာမှ အရေးယူဆောင်ရွက်နိုင်ကြောင်းကိုလည်း လေ့လာသိရှိရပါတယ်။ အဆိုရှင် တင်ပြသွားသလို ကော်မတီများအနေနဲ့ ကောက်ခံရရှိတဲ့ငွေကြေး တွေကို ပွင့်လင်းမြင်သာစွာချမပြခြင်း၊ အဂတိလိုက်စားမှုများရှိနေပါက သက်ဆိုင်ရာဥပဒေများနှင့် အညီ ထိရောက်စွာအရေးယူ ပေးနိုင်ဖို့အတွက် တိုင်ကြားနိုင်တာကိုလည်း သိရှိရပါတယ်။ ယခု အချိန်ဆိုလို့ရှိရင် ကျွန်တော်တို့ အစိုးရသစ်အနေနဲ့ တစ်နိုင်ငံလုံးလျှပ်စစ်မီးလင်းရေးအတွက် အားသွန်ခွန်စိုက်ကြိုးပမ်းနေကြောင်းကိုလည်း အဆိုရှင်ကိုယ်တိုင်သိရှိသလို တစ်နိုင်ငံလုံးမှာရှိတဲ့ ပြည်သူများကလည်း သိရှိပြီးဖြစ်ပါတယ်။ အကယ်၍ အဆိုရှင်တင်ပြသွားသလို ပထမပိုင်းဖြစ်တဲ့ ကျေးလက်မီးလင်းရေးကော်မတီအားလုံးကို ဖျက်သိမ်းလိုက်မည်ဆိုပါက တစ်နိုင်ငံလုံးမီးလင်းရေး အတွက် များစွာအခက်အခဲများ ဖြစ်ပေါ်လာနိုင်ကြောင်း လေ့လာသိရှိရပါတယ်။ အဆိုရှင်ရဲ့ ဒုတိယအပိုင်းကိုလေ့လာကြည့်တဲ့အခါမှာ လျှပ်စစ်မီးလင်းရေးကိစ္စရပ်များ လျှပ်စစ် နှင့်စွမ်းအင်ဝန်ကြီးဌာနလက်အောက်သို့ ပြန်လည်ထားရှိရန်လို့ ဆိုထားတဲ့အတွက် ယခုလက်ရှိအနေ အထားမှာ လျှပ်စစ်မီးလင်းရေးကိစ္စတွေနဲ့ပတ်သက်ပြီး လျှပ်စစ်နှင့်စွမ်းအင်ဝန်ကြီးဌာနလက်အောက် မှာမရှိသလို ထင်မြင်နေကြောင်း တွေ့ရှိရပါတယ်။ အမှန်တကယ်တော့ အတည်ဖြစ်နေတဲ့ လျှပ်စစ် ဥပဒေအရ မြန်မာတစ်နိုင်ငံလုံးမှာရှိတဲ့ လျှပ်စစ်မီးလင်းရေးကိစ္စရပ်များ ဆောင်ရွက်ရမှာ လျှပ်စစ်နှင့် စွမ်းအင်ဝန်ကြီးဌာနရဲ့ လက်အောက်မှာရှိကြောင်း လေ့လာသိရှိရပါတယ်။ လျှပ်စစ်ဥပဒေရဲ့ အခန်း(၇) ပုဒ်မ ၃၀ မှာဆိုရင် လျှပ်စစ်ဆိုင်ရာပစ္စည်းကိရိယာများ စိစစ်ဆေးခြင်းလုပ်ငန်းများကို ဝန်ကြီးဌာနက ဆောင်ရွက်ရမည်ဟု ပြဋ္ဌာန်းပါရှိသလို လျှပ်စစ်ဆိုင်ရာလုပ်ငန်းများနှင့် လျှပ်စစ်ဆိုင်ရာပစ္စည်းကိရိယာ များ စစ်ဆေးခြင်းကို ဒီဥပဒေရဲ့ ပုဒ်မ ၃၀၊ ၃၁၊ ၃၂၊ ၃၃၊ ၃၄ တို့မှာ အသေးစိတ်ပြဋ္ဌာန်းပါရှိပြီး ဖြစ်ပါတယ်။ အဆိုရှင်တင်ပြသွားတဲ့ အခန်း(၈) ပုဒ်မ ၃၅ ပုဒ်မခွဲ(က)မှာဆိုရင် ဝန်ကြီးဌာနသည် နိုင်ငံတော်၏လျှပ်စစ်ဓာတ်အားလိုင်းများရဲ့ လိုအပ်ချက်များကိုစီမံခြင်း၊ ဓာတ်အားစနစ်ကွပ်ကဲခြင်း လုပ်ငန်းများကို လျှပ်စစ်ဓာတ်အားကွန်ရက်ဆိုင်ရာ လုပ်ထုံးလုပ်နည်းများနှင့်အညီ စနစ်တကျစီမံ ဆောင်ရွက်နိုင်ရန် သင့်လျှော်သည့်နေရာများတွင် လျှပ်စစ်ကွပ်ကဲရေးဌာနများကို လိုအပ်သလို ဖွဲ့စည်းရမယ်လို့ ပြဋ္ဌာန်းထားတဲ့အတွက် ကျေးရွာများမှာ လျှပ်စစ်ကွပ်ကဲရေးဌာနတွေဖွဲ့ဖို့အတွက် ဆွေးနွေးသွားတာ တွေ့ရတဲ့အတွက် ကျွန်တော်တို့ မြန်မာနိုင်ငံမှာရှိတဲ့ ကျေးရွာပေါင်း ၆၀၀၀၀ ကျော် ကို လျှပ်စစ်ကွပ်ကဲရေးဌာနတွေအားလုံး ဖွဲ့ပေးရမလိုဖြစ်နေပါတယ်။ ဒါကြောင့်မို့လို့ အဆိုရှင် တင်ပြသွားသလို ကျေးလက်မီးလင်းရေးအတွက် ကျေးလက်ဒေသလျှပ်စစ်မီးလင်းရေးကော်မတီ အားလုံးကိုဖျက်သိမ်းမည်ဆိုပါက တစ်နိုင်ငံလုံး လျှပ်စစ်မီးလင်းရေးအတွက် များစွာအခက်အခဲများ ရှိမည်ဖြစ်သဖြင့် ဥပဒေနှင့်အညီ ဆောင်ရွက်မှုမရှိသော ကျေးလက်မီးလင်းရေးကော်မတီများကိုသာ ပြတ်ပြတ်သားသား အရေးယူဆောင်ရွက်ပေးရန်လိုအပ်ပြီး လျှပ်စစ်မီးလင်းရေးနှင့်ပတ်သက်တဲ့ ကိစ္စရပ်များကို လျှပ်စစ်နှင့် စွမ်းအင်ဝန်ကြီးဌာနလက်အောက်သို့ ပြန်လည်ထားရှိရန်ဆိုသည်မှာလည်း မူလကတည်းက အတည်ဖြစ်နေသော လျှပ်စစ်ဥပဒေအရ လျှပ်စစ်နှင့်စွမ်းအင်ဝန်ကြီးဌာန၏ သဘောတူခွင့်ပြုချက်ဖြင့် ဆောင်ရွက်နေရတဲ့အတွက် လျှပ်စစ်နှင့်စွမ်းအင်ဝန်ကြီးဌာနလက်အောက် မှာတည်ရှိပြီးဖြစ်နေသဖြင့် အဆိုရှင်ရဲ့ အဆိုအား မှတ်တမ်းအဖြစ်သာ ထားရှိသင့်ပါကြောင်းတင်ပြရင်း နိဂုံးချုပ်အပ်ပါတယ်ခင်ဗျား။ အားလုံးကိုကျေးဇူးတင်ပါတယ်။</speech>
<speech type='speaker'>
ပွင့်ဖြူမဲဆန္ဒနယ်မှ ဦးထွန်းထွန်း ဆွေးနွေးဖို့ဖြစ်ပါတယ်။
</speech>
<speech><mp id='270'>ဦးထွန်းထွန်း(ပွင့်ဖြူမဲဆန္ဒနယ်)</mp> လေးစားအပ်ပါသော လွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များ၊ ပြည်ထောင်စုအဆင့်ဝန်ကြီးများနှင့် ဧည့်သည်တော်များအားလုံး မင်္ဂလာပါလို့ ဦးစွာပဏာမ ဂါရဝပြုနှုတ်ခွန်းဆက်သအပ်ပါတယ်။ ကျွန်တော်ကတော့ မကွေးတိုင်း ဒေသကြီး၊ ပွင့်ဖြူမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးထွန်းထွန်းဖြစ်ပြီး မွန်ပြည်နယ်၊ ပေါင်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါ်မိကွန်းချမ်းတင်သွင်းသောအဆိုကို အကြံပြု ဆွေးနွေးသွားမှာ ဖြစ်ပါတယ်။ လေးစားအပ်ပါသော လွှတ်တော်ဥက္ကဋ္ဌကြီးခင်ဗျား။ အဆိုရှင်ရဲ့ အဆိုကို ကြည့်မယ်ဆိုရင် နှစ်ပိုင်းတွေ့ရပါတယ်။ ပထမတစ်ပိုင်းကတော့ နိုင်ငံတစ်ဝန်းရှိကျေးလက်ဒေသတွင် လျှပ်စစ်မီးရရှိရန် အတွက် ကျေးလက်မီးလင်းရေးကော်မတီဖွဲ့စည်းထားမှုကို ဖျက်သိမ်းရန်ဖြစ်ပါတယ်။ ဒုတိယပိုင်းကတော့ လျှပ်စစ်မီးနှင့်ပတ်သက်သောကိစ္စရပ်များကို လျှပ်စစ်နှင့်စွမ်းအင်ဝန်ကြီးဌာန လက်အောက်သို့ ပြန်လည်ထားရှိရန်ဆိုပြီးတော့ နှစ်ပိုင်းတွေ့ရပါတယ်။ ပထမပိုင်းကိုကြည့်မယ်ဆိုရင် နိုင်ငံအဝန်းကျေးလက်ဒေသတွေမှာ လျှပ်စစ်မီးရမယ်ဆိုရင် ကျေးရွာတွေမှာ ပထမဦးစွာ မီးလင်းရေး ကော်မတီတွေဖွဲ့ရပါတယ်။ အဲဒီလိုကော်မတီဖွဲ့တဲ့နေရာမှာ အရင်တုန်းက ပြီးခဲ့တဲ့အစိုးရခေတ်တုန်းက နီးစပ်ရာမှာ စားတော်ခေါ်ပြီးတော့ ဥက္ကဋ္ဌနဲ့နီးစပ်တဲ့သူတွေကို ဖွဲ့စည်းသလို မှန်မှန်ကန်ကန် ဒီမိုကရေစီ နည်းကျ ကျေးရွာသူကျေးရွာသားတွေအကြိုက် ဖွဲ့စည်းခဲ့တာတွေလည်းတွေ့ရပါတယ်။ ကျေးရွာ မီးလင်းရေးကော်မတီတွေမှာ အများအကျိုးအမှန်တကယ်ဆောင်ရွက်သလို ကိုယ်ကျိုးစီးပွားအတွက် ဆောင်ရွက်တဲ့ကော်မတီတွေလည်းရှိပါတယ်။ မှန်မှန်ကန်ကန်ဆောင်ရွက်သလို မမှန်မကန်ဆောင်ရွက် တဲ့ကော်မတီတွေအများကြီးရှိနေတာကိုလည်း ပကတိတွေ့ရှိရပါတယ်။ အချို့ကော်မတီတွေက ကောက်ခံရရှိတဲ့ငွေပေါ်မှာ အလွဲသုံးစားလုပ်သလို ကော်မတီတွေက ကိုယ့်ရဲ့ လုပ်ပိုင်ခွင့် တာဝန်တွေ ကို လွဲမှားစွာအသုံးချနေတာကိုလည်း ပကတိမြေပြင်မှာတွေ့ရှိနေရပါတယ်။ လေးစားအပ်ပါသော လွှတ်တော်ဥက္ကဋ္ဌကြီးခင်ဗျား။ ယခင်အစိုးရအဆက်ဆက် ကျေးရွာတွေ မီးရရှိဖို့ဆိုရင် မြို့နယ်အဆင့်၊ ခရိုင်အဆင့်၊ တိုင်းဒေသကြီးအဆင့်မှာရှိတဲ့ တာဝန်ရှိလူကြီးမင်းတွေ၊ ဥက္ကဋ္ဌတွေ၊ လျှပ်စစ်မန်နေဂျာတွေကို ဂါရတာတွေ၊ လက်ဆောင်ပေးရတာတွေ လုပ်ကြရပါတယ်။ အဲဒီလိုလုပ်မှသာ ဟိုတုန်းကခွင့်ပြုမိန့်တွေရရှိတယ်။ တိုင်းဒေသကြီးအဆင့်ရရုံနဲ့လည်း မပြီးသေးဘူး။ နေပြည်တော်ဆိုတဲ့မြို့တွေ ကိုတက်လာပြီးတော့ ဒီခွင့်ပြု မိန့်တွေရဖို့ လုပ်ရပါသေးတယ်။ ပြဿနာ အဲဒီမှာစတော့တာပဲ။ ဘာလို့လဲဆိုတော့ လမ်းစရိတ်တွေ၊ စားစရိတ်တွေ၊ သောက်စရိတ်တွေ၊ တည်းခိုစရိတ်တွေ အဆမတန်သုံးစွဲကြတယ်။ အလုပ်ကိစ္စနဲ့လာတာကို ပျော်ပွဲစားထွက်သလို သုံးစွဲနေတာကိုလည်း တွေ့ရတယ်။ အဲဒီတော့ ငွေကြေးကိန်းဂဏန်းတွေဟာ အလွဲအမှားတွေ ပြဿနာတွေတက်ပြီးတော့ တိုင်ကြ၊ တောကြ ဖြစ်ကုန်ကြတော့တာပါပဲ။ တချို့ကော်မတီတွေက စနစ်တကျ မိမိငွေကြေးလို ချွေချွေတာတာသုံးစွဲတာ တွေလည်းရှိပါတယ်။ လက်ရှိအစိုးရလက်ထက် မှာတော့ အရင်တုန်းကလို မြို့တွေ၊ တိုင်းဒေသကြီးတွေ၊ ခရိုင်တွေ၊ နေပြည်တော်ကိုလာပြီးတော့ လျှပ်စစ်မီးရရှိဖို့အတွက် အထူးကြိုးစားစရာမလိုတော့ပါဘူး။ ဒီလိုမသွားရတဲ့အတွက် အထက်မှာ ပြောခဲ့တဲ့ပြဿနာတွေကို မကြုံတွေ့ရတော့ပါဘူး။ ဒါပေမဲ့လည်း တာဝန်ကိုလွဲမှားစွာအသုံးချနေတဲ့ ကော်မတီတွေလည်း ရှိနေပါတယ်။ ငါတို့မီးကော်မတီရဲ့ တာဝန်၊ ငါတို့ပေးမှရမယ်၊ ငါတို့သတ်မှတ်တဲ့ ဈေးယူနိုင်ရင်ယူ၊ မယူနိုင်ရင်နေ၊ နောက်ကျမှာယူတဲ့သူကနောက် ဈေး၊ သတ်မှတ်တဲ့ ဈေးကိုပိုတောင်း တာတွေ၊ ပိုယူတာတွေလည်း ရှိနေပါတယ်။ ဒီလိုအနေအထားတွေကြောင့် အဆိုရှင်က မီးကော်မတီ တွေကို ဖျက်သိမ်းဖို့တောင်းဆိုတာဖြစ်မှာပါ။ အဆိုရှင်ရဲ့ ဒုတိယပိုင်းကို ထပ်မံသုံးသပ်ကြည့်မယ် ဆိုလို့ရှိရင် လေးစားအပ်ပါသော လွှတ်တော်ဥက္ကဋ္ဌကြီးခင်ဗျား။ အဆိုရှင်ပြောသလို ဖျက်သိမ်း လိုက်မယ်၊ ဖျက်သိမ်းပြီး လျှပ်စစ်မီးနဲ့ပတ်သက်တဲ့ကိစ္စရပ်တွေကို ဝန်ကြီးဌာနလက်အောက်ကို ဝန်ကြီးဌာနက တာဝန်ယူမယ်ဆိုရင် မီးလင်းပြီးသားကျေးရွာတွေကို အရင်လွှဲပြောင်းယူကြည့်ပါ။ ဥပမာ - တချို့ကျေးရွာတွေက အပိုရန်ပုံငွေနဲ့ စနစ်တကျခိုင်ခိုင်မာမာရပ်တည်နိုင်သော်လည်း အချို့ကျေးရွာတွေက ပြဿနာပေါင်း သောင်းခြောက်ထောင် အကြွေးပရပြစ်နဲ့ရှိပါတယ်။ မိမိမဲဆန္ဒနယ်မှာလည်း ဒီလိုပြဿနာတွေရှိပါတယ်။ အချို့ကငွေကြေးအရှုပ်အရှင်းတွေ တိုင်ကြ၊ တောကြနဲ့ အချို့ကျေးရွာတွေကျတော့ မှန်းချက်နဲ့နှမ်းထွက်မကိုက်ဆိုသလို တွက်တုန်းကငွေပမာဏ ကတစ်မျိုး၊ တကယ်သွယ်တန်းလိုက်တော့ ငွေပမာဏကများပြီးတော့ အကြွေးတင်နေတဲ့မီးကော်မတီ တွေ၊ ကျေးရွာတွေရှိပါတယ်။ တချို့မီးကော်မတီတွေက မိမိပိုက်ဆံတွေကိုစိုက်ထုတ်ပြီးတော့ သုံးစွဲထား တာတွေလည်း တွေ့ရှိရပါတယ်။ တချို့ကျေးရွာတွေမှာဆိုလို့ရှိရင် အပိုရန်ပုံငွေအလုံအလောက်နဲ့ ဘဏ်မှာအပ်ထားတဲ့ရွာတွေလည်း ရှိပါတယ်။ အဲဒီလိုရွာတွေအတွက် မီးကော်မတီတွေဖျက်သိမ်းလိုက် ရင် နိုင်ငံတော်က ဘယ်လိုတာဝန်ယူဖြေရှင်းမှာလဲ။ ဒါတွေကို စဉ်းစားရမှာဖြစ်ပါတယ်။ နောက်တစ်ချက်က မီးမလင်းတဲ့ကျေးရွာတွေ များစွာဒုနဲ့ဒေး အများကြီးရှိနေပါသေးတယ်။ မီးကော်မတီက မဖွဲ့ရသေးဘူးဆိုရင် ကျေးရွာမီးလင်းရေးအတွက် အဟန့်အတား အနှောင့်အယှက် ဖြစ်ပြီး နှောင့်နှေးကြန့်ကြာသွားနိုင်ပါတယ်။ အလိုလိုမှ ကမ္ဘာ့ဘဏ်အကူအညီနဲ့ မီးလင်းဖို့အတွက် ဆောင်ရွက်နေတဲ့ကြားမှာ ကြန့်ကြာနေပါတယ်ဆိုမှ ဒီကော်မတီတွေကိုဖျက်သိမ်းပြီး ဝန်ကြီးဌာနတွေက တာဝန်ယူမယ်ဆိုရင် ဝန်ထမ်းအင်အား၊ ဘတ်ဂျက်အခြေအနေကြောင့် လက်ရှိတိုင်းပြည်အနေအထား ပကတိအခြေအနေတွေ အံဝင်ခွင်ကျမဖြစ်နိုင်သေးပါ။ ကျေးလက်ဒေသမီးလင်းရေးအတွက် အခက်အခဲတွေတွေ့ပြီး လျှပ်စစ်မီးနဲ့ပို၍ ဝေးသွားနိုင်ပါတယ်။ ဒီကနေ့ ကျေးလက်ကျေးရွာအချို့မှာ NEP စီမံကိန်းနှစ်မိုင်အတွင်း ပထမဦးစားပေးပါတယ်ဆိုပြီးတော့ ကျေးရွာအတွင်း ၄၀၀ ဓာတ်အား လိုင်းတွေ သွယ်တန်းပြီး အဆင်သင့်စောင့်နေတဲ့ ကျေးရွာတွေအများကြီးရှိပါတယ်။ ဒါတွေကို အထူး သတိပြုဖို့လိုအပ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ မိမိအနေဖြင့် အကြံပြုချင်တာကတော့ မီးကော်မတီ တွေကိုဖျက်သိမ်းပြီး ဝန်ကြီးဌာနကတာဝန်ယူမယ့်အစား မီးလင်းရေးကော်မတီများကို (၁) လိုအပ်ပါက မီးကော်မတီတွေကို စနစ်တကျပြန်လည်ဖွဲ့စည်းရန်၊ (၂) ကော်မတီများလိုက်နာရမယ့် စည်းမျဉ်းစည်း ကမ်းများကို စနစ်တကျရေးဆွဲရန်၊ (၃) ကော်မတီများကို စီမံခန့်ခွဲမှုသင်တန်းများ အခါအားလျော်စွာ ပေးရန်၊ (၄) လိုအပ်ပါက ငွေကြေးစာရင်းများကို မြို့နယ်အဆင့်ဆင့်နဲ့ တာဝန်ရှိသူများက ပူးပေါင်း၍ မှန်မှန်ကန်ကန် စစ်ဆေးဖော်ထုတ်ရန်၊ (၅) အလွဲသုံးစားမှုများပေါ်ပေါက်လာပါက ဥပဒေနဲ့အညီ ထိထိရောက်ရောက် အပြစ်ပေးအရေးယူရန်၊ (၆) လျှပ်စစ်မီးလင်းပြီးသောကျေးရွာများကို နှစ်ကာလ အပိုင်းအခြားသတ်မှတ်ပြီး နိုင်ငံတော်က လွှဲပြောင်းယူသင့်ပါကြောင်း အကြံပြု ရင်း အဆိုရှင်၏ အဆိုအား မှတ်တမ်းတင်ထားရှိပါရန် ပြောကြားအပ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>
လေးမျက်နှာမဲဆန္ဒနယ်မှ ဦးဇော်မင်းသိန်း ဆွေးနွေးဖို့ဖြစ်ပါတယ်။
</speech>
<speech><mp id='182'>ဦးဇော်မင်းသိန်း(လေးမျက်နှာမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဌကြီးခင်ဗျား။ အဆိုရှင်က မြို့ကြီးတွေနဲ့ ကျေးလက်နေပြည်သူများရဲ့ လျှပ်စစ်မီးရရှိရေးအတွက် အားထုတ်ကြိုးပမ်းမှုနဲ့ စိုက်ထုတ်ကုန်ကျမှုများကို နှိုင်းယှဉ်ပြောပြသွားပါမယ်။ မီးမရသေးတဲ့ပြည်သူ တွေ လွယ်ကူသက်သာစွာနဲ့ မီးရစေချင်တဲ့စေတနာကို အသိအမှတ်ပြုပါတယ်။ နောက်ပြီး အချို့အချို့ သော မီးလင်းရေးကော်မတီတွေရဲ့ အဂတိလိုက်စားမှု၊ ပွင့်လင်းမြင်သာမှုမရှိ အတ္တကြီးမှုတွေကြောင့် ပြည်သူတွေဘက်က မခံမရပ်ဖြစ်နိုင်တဲ့အပေါ်မှာ ဒီအဆိုဟာ ဖြစ်ပေါ်လာတယ်လို့ ယူဆပါတယ်။ ဥက္ကဌကြီးခင်ဗျား။ လျှပ်စစ်ဝန်ကြီးဌာနဟာ ပြည်သူတွေအပေါ် မီးရရှိသုံးစွဲရေးနဲ့ပတ်သက်လို့ အပြည့် အဝဖန်တီးဆောင်ရွက်မပေးနိုင်တဲ့အပေါ်မှာ ပြည်သူများဘက်မှ ကိုယ်ထူကိုယ်ထမီးလင်းရေး ကော်မတီများဖွဲ့စည်းပြီး ကိုယ့်အားကိုယ်ကိုးဆောင်ရွက်ခဲ့ကြတာ နှစ်အတော်ကြာပါပြီ။ မိမိမဲဆန္ဒနယ် ထဲက မိမိနေထိုင်တဲ့ဒေသဟာဆိုရင် ၁၉၉၀ ခုနှစ်မှာ လျှပ်စစ်မီးလင်းရေးကော်မတီကို ဖွဲ့စည်း ဆောင်ရွက်ခဲ့ဖူးပါတယ်။ အိမ်ထောင်စုတစ်စုကို ၁၀၀၀ ကနေပြီးတော့ ၅၀၀၀ အထိထည့်ဝင်ပြီး မီးရလို့ မီတာတွေရရှိလာတဲ့အခါမှာ ၅၀၀၀ ထည့်ဝင်သူ ၁၀ ဦး မီးစတင်ရပါတယ်။ ပြီးတော့မှ ဒုတိယ၊ တတိယ၊ စတုတ္ထအစဉ်လိုက် မီးကိုရစေပါတယ်။ ပြီးတဲ့အခါမှာ ကျွန်တော်တို့ဌာနကို လွှဲပေးပါတယ်။ ထရန်စဖော်မာလိုအပ်ချက် ပျက်စီးမှု၊ မီးတိုင်မီးကြိုးလိုအပ်ချက်များရှိခဲ့ရင်လည်း ပြန်ဖွဲ့လိုက်ပါတယ်။ မလိုအပ်လို့ရှိရင် ပြန်ဖျက်လိုက်နဲ့ ၂၅ နှစ်အတောအတွင်းမှာ ငါးကြိမ်လောက် ဖွဲ့လိုက်၊ ဖျက်လိုက် အလီလီအခါခါလုပ်ခဲ့ရပါတယ်။ ပြဿနာမရှိဘဲနဲ့ သူတို့တွေရဲ့ကျေးဇူးကြောင့် ကျန်ခဲ့တဲ့သူတွေဟာ မီးရအောင် လုပ်ခဲ့တဲ့အကျိုးကျေးဇူးတွေကို ခံစားနေရတာဖြစ်ပါတယ်။ ကော်မတီကိုအသုံးချပြီး အဂတိရှိနေတဲ့သူတွေလည်း ရှိမှာဖြစ်သလို ရိုးသားစွာနဲ့အနစ်နာခံဆောင်ရွက်နေကြတဲ့ လူပုဂ္ဂိုလ်များ လည်း အများအပြားရှိပါတယ်။ မိမိမဲဆန္ဒနယ်အတွင်းမှာ မကြာသေးခင်ကပဲ ကော်မတီခြောက်ဖွဲ့ ဖွဲ့စည်းပြီး မီးလင်းရေးဆောင်ရွက်ခဲ့တဲ့နေရာမှာ ကော်မတီအနည်းငယ်သာ ပြဿနာအနည်းငယ်ရှိခဲ့ ပါတယ်။ ဥက္ကဋ္ဌကြီးခင်ဗျား။ Power Point သုံးစွဲခွင့်ပြုပါ။ ဒါက မကြာသေးခင်ရက်ပိုင်းအတောအတွင်း က မီးလင်းရေးကော်မတီဖွဲ့စည်းပြီးတော့ သိန်း ၇၀၀ လောက်ကုန်ကျမယ့်နေရာမှာ ကျွန်တော်တို့ စတင်ဆောင်ရွက်နေတဲ့လုပ်ငန်းဖြစ်ပါတယ်။ ဒါက သိန်း ၅၀၀ လောက်ကုန်ကျခံပြီးတော့၊ ကော်မတီ ဖွဲ့ပြီးတော့ ကျွန်တော်တို့ အခုတိုင်တွေ၊ ကြိုးတွေကို စပြီးတော့ ဆွဲနေတဲ့ပုံဖြစ်ပါတယ်။ အဲဒီလိုမျိုး ကော်မတီတွေကို ဖွဲ့ပြီးတော့ လက်ရှိမီးလင်းဖို့ကြိုးစားပြီး ဆောင်ရွက်နေသလို ရှိပြီးသားကော်မတီတွေ ရဲ့အပေါ်မှာ အဂတိမှုတွေ၊ မတရားမှုတွေရှိနေတယ်ဆိုပြီးတော့ မိမိတို့ဧရာဝတီတိုင်းဒေသကြီးအတွင်း မှာ ကော်မတီကို မကျေနပ်လို့ဖျက်ပေးပါဆိုပြီးတော့ ဆန္ဒပြတဲ့သတင်းတွေလည်း ကျွန်တော်တို့ မီဒီယာ မှာ တွေ့နေရပါတယ်။ အဲဒီလို ပြဿနာရှိနေတဲ့မီးလင်းရေးကော်မတီကိစ္စရပ်များကိုတော့ သက်ဆိုင်ရာ တာဝန်ရှိသူများက ထိရောက်စွာဖြေရှင်းဆောင်ရွက်ပေးသင့်ပါတယ်။ ဒါကတော့ ရှေ့ကမီးသုံးစွဲခဲ့သူ တွေရဲ့ လက်ရှိသုံးစွဲနေရတဲ့အခြေအနေပါ။ ရှေ့ကိုသွားဖို့ချည်းလုပ်နေကြတယ်။ နောက်ကိုလည်း ပြန်ကြည့်ပါဦးဆိုတာကို ဖော်ညွှန်းနေပါတယ်။ ဒီဘက်က မီးအဝင်မှာ ကျွန်တော်တို့ ၅၀ လောက်ပဲ ရှိပါတယ်။ ဒါကြောင့်မို့လို့ အခုလိုမိုးတွင်းကာလ မီးအားကောင်းပြီးတော့ မှန်မှန်လာရမယ့်အခြေအနေ မှာတောင် မီးကအဲဒီအခြေအနေမျိုး ဖြစ်နေပါတယ်။ အခုရက်ထဲမှာ ပြည်သူတွေကြားမှာ ရေပန်းစား နေတဲ့စကားရှိပါတယ်။ မီးခဏခဏဖျက်ခနဲဖျက်ခနဲလာတယ်ဆိုပြီးတော့ ပြောနေပါတယ်။ မိမိ မဲဆန္ဒနယ်ထဲမှာ ရွာပေါင်း ၂၈၄ ရွာရှိပြီးတော့ အခုမီးရရှိတာဟာ ၂၇ ရွာပဲရှိပါသေးတယ်။ ၁၀ ရာခိုင်နှုန်းတောင်မှ မီးပြည့်ဝအောင် မရသေးပါဘူး။ ရှေ့ကို ဖွံ့ဖြိုးတိုးတက်လာတာနဲ့ အမြင်ကျယ်လာ တာနဲ့အမျှ မီးလိုအပ်ချက်လိုချင်မှုတွေလည်း ရှိလာဦးမှာပါ။ ရှိလာတာနဲ့အမျှ မီးအားတွေ ကျဆင်းနေ ဦးမှာဖြစ်ပါတယ်။ ဒါကို ဝန်ကြီးဌာနဘက်မှ သတိထားပြီးတော့ အရေးတကြီးစောင့်ကြည့်ဖြေရှင်းနေ သင့်ပါပြီ။ မီးရရှိဖို့အတွက် အခုလိုရွာတွေမှာ မီးစွဲယူတဲ့အပေါ်မှလည်း တချို့နေရာတွေမှာဆိုရင် ခွဲရုံနဲ့ မိုင် ၃၀၊ ၄၀ ထိ ကွာဝေးလှမ်းလာတာဖြစ်တဲ့အတွက် မီးအားမနိုင်မှုတွေ၊ ဆုံးရှုံးမှုတွေ ပိုမိုများပြားလာ မှာ ဖြစ်ပါတယ်။ ဒါကြောင့် ခွဲရုံလိုအပ်ချက်ရှိတဲ့နေရာတိုင်းမှာလည်း တိုးမြှင့်တည်ဆောက်ပေးဖို့ အကြံပြု လိုပါတယ်။ အခုအချိန်မှာ မီးကော်မတီအားလုံးကို ကျွန်တော်တို့ ဖျက်သိမ်းဖို့ မလိုအပ်သေး ဘူးလို့ မြင်ပါတယ်။ ဝန်ကြီးဌာနကလည်း ဒီလိုဖျက်သိမ်းလိုက်တဲ့အပေါ်မှာ တာဝန်၊ ဝန်ထုပ်ဝန်ပိုး အနေနဲ့လေးနေမှာ ဖြစ်ပါတယ်။ နိဂုံးချုပ်အားဖြင့် အဂတိလိုက်စားသော၊ မရိုးသားသောကော်မတီများ တဖြည်းဖြည်းပပျောက် ပြီး အားလုံးသောကိစ္စအရပ်ရပ်အပေါ်မှာ တချိန်ချိန်မှာ ဝန်ကြီးဌာနဘက်က တာဝန်ယူဆောင်ရွက်နိုင် တဲ့အနေအထားဖြစ်အောင် ညွှန်ကြားချက်များနှင့် ကြိုးစားဆောင်ရွက်သင့်ပါကြောင်းကို ပြောကြားရင်း နဲ့ အဆိုရှင်ရဲ့အဆိုကို မှတ်တမ်းတင်သင့်ပါကြောင်းပြောကြားရင်း နိဂုံးချုပ်ပါတယ်။ အားလုံးကျေးဇူး တင်ပါတယ်။</speech>
<speech type='speaker'>
ဝက်လက်မဲဆန္ဒနယ်မှ ဦးမြင့်သိန်း ဆွေးနွေးဖို့ ဖြစ်ပါတယ်။
</speech>
<speech><mp id='369'>ဦးမြင့်သိန်း(ဝက်လက်မဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်ထောင်စုဝန်ကြီးများ၊ ပြည်သူ့လွှတ်တော်ကိုယ်စားလှယ်များနှင့် ဧည့်သည်တော်များအားလုံး မင်္ဂလာပါ။ ကျွန်တော်ကတော့ စစ်ကိုင်းတိုင်းဒေသကြီး၊ ဝက်လက်မဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဦးမြင့်သိန်း ဖြစ်ပါတယ်။ ကျွန်တော်က ပေါင်မဲဆန္ဒနယ်မှ ဒေါ်မိကွန်ချမ်းရဲ့ ကျေးရွာ ကိုယ်ထူကိုယ်ထလျှပ်စစ်မီးလင်းရေးကော်မတီများ ဖျက်သိမ်းရေးအဆိုကို ထောက်ခံဆွေးနွေးသွားမှာ ဖြစ်ပါတယ်။ နိုင်ငံတိုင်းမှာ လျှပ်စစ်ဓာတ်အားလိုအပ်လျက်ရှိပါတယ်။ လူဦးရေတိုးတက်လာတဲ့အပြင် လျှပ်စစ်သုံးပြီးအလုပ်လုပ်ရတဲ့ခေတ်မှာ ဓာတ်အားလိုအပ်ချက်ရှိတာဟာ မထူးဆန်းပါဘူး။ ထူးဆန်း တာကတော့ စီမံခန့်ခွဲတွက်ချက်မှုအပိုင်းပဲဖြစ်ပါတယ်။ စီမံခန့်ခွဲမှုကောင်းပြီးတော့ အရင်းအမြစ်များ ကို ကောင်းကောင်းမွန်မွန် အသုံးချနိုင်တဲ့နိုင်ငံဟာ ဖွံ့ဖြိုးတိုးတက်သွားမှာဖြစ်ပါတယ်။ မြန်မာ့လျှပ်စစ် ကဏ္ဍမှာ လျှပ်စစ်ဓာတ်အားထုတ်လုပ်မှု၊ သွယ်ယူမှု၊ ဖြန့်ဖြူးမှုနဲ့ သုံးစွဲမှုဆိုပြီးတော့ အပိုင်းလေးပိုင်း ခွဲခြားနိုင်ပါတယ်။ ထုတ်လုပ်မှု၊ ဆက်သွယ်မှုနဲ့ ဖြန့်ဖြူးမှုကတော့ အစိုးရပိုင်းဖြစ်ပြီးတော့ သုံးစွဲမှုက တော့ ပြည်သူတွေအပိုင်းပဲဖြစ်ပါတယ်။ မြန်မာနိုင်ငံရဲ့ ထုတ်လုပ်မှုအပိုင်းမှာ ရေအားလျှပ်စစ်နဲ့ဓာတ်ငွေ့ လောင်စာနှစ်မျိုးနှစ်စားကိုပဲ အဓိကထားထုတ်လုပ်တာကို တွေ့ရပါတယ်။ သယ်ယူပို့ဆောင်ရေး အပိုင်းကိုကြည့်မယ်ဆိုရင် ခေတ်ဟောင်းသယ်ယူရေးစနစ်ယိုယွင်းလျက်ရှိတဲ့ အခြေခံအဆောက်အအုံ တွေအပေါ်မှာ မှီခိုနေရဆဲဖြစ်တာကို တွေ့ရပါတယ်။ ဖြန့်ဖြူးရေးစနစ်ကဏ္ဍမှာလည်း နှစ်စဉ်အရှုံးပေါ် ပြီးတော့အခါမှာ ပြည်သူတွေ တစ်ဖက်တစ်လမ်းမှ ကူညီပေးနေရတာကို တွေ့ရပါတယ်။ မိမိတို့ ကျေးရွာမီးလင်းရေးအတွက် မီးလင်းရေးကော်မတီကိုဖွဲ့စည်းတဲ့အခါမှာ လျှပ်စစ်ဓာတ်အားဖြန့်ဖြူးရေး ဌာနမှ တာဝန်ရှိသူများရဲ့ ရှေ့မှောက်မှာ လိုက်နာရမယ့်စည်းကမ်းချက်(၁၂)ချက်ကို သဘောတူ လက်မှတ်ရေးထိုးရပါတယ်။ အချို့ကျေးရွာမီးလင်းရေးကော်မတီများဟာ ၎င်းအချက်(၁၂)ချက်ပါ စည်းကမ်းချက်များကို လိုက်နာခြင်းမရှိဘဲ အရည်အသွေးညံ့တဲ့၊ ဈေးနှုန်းသက်သာတဲ့လျှပ်စစ်ပစ္စည်း များကို အသုံးပြုပြီးတော့ စာရင်းပြတဲ့အခါမှာ အကောင်းဆုံးပစ္စည်းရဲ့ တန်ဖိုးကို ပြသထားတာကို တွေ့ရပါတယ်။ ခရီးစရိတ်နဲ့ လျှပ်စစ်ပစ္စည်းဈေးနှုန်းများကို လိမ်ညာစာရင်းပြထားခြင်း၊ ကိုယ်ရေး ကိုယ်တာခွဲဝေသုံးစွဲခြင်းတို့ကြောင့် ပြည်သူများဟာ ယုံကြည်မှုအားနည်းခဲ့ရပါတယ်။ နှစ်ချီကြာလာတဲ့ အခါမှာ စာရင်းမရှင်းတဲ့အတွက် ပြည်သူများက စာရင်းရှင်းဖို့ရာ အကြိမ်ကြိမ်ပြောသော်လည်းပဲ မခန့် လေးစားပုံစံနဲ့ ကြိုက်တဲ့ဆီသွားတိုင် ဘယ်သူ့မှဂရုမစိုက်ဘူးစိန်ခေါ်သဖြင့် ရွာသူရွာသားများနဲ့ ထိပ်တိုက်တွေ့ပြီးတော့ ပြဿနာမျိုးစုံဖြစ်နေရပါတယ်။ ကျေးရွာစည်းလုံးညီညွတ်မှုပြိုကွဲပြီးတဲ့အချိန် မှာ အုပ်စုဖွဲ့ တစ်ဖက်နှင့်တစ်ဖက်ခိုက်ရန်ဖြစ်ပွားတဲ့အခြေအနေထိအောင် ရောက်ရှိလို့လာပါတယ်။ ဒါကြောင့်မို့ မြို့နယ်ကို တိုင်ကြားစာများ၊ မကျေနပ်ချက်များ၊ ဆန္ဒပြပွဲများပြုလုပ်ရန် တင်ပြလာသော ကြောင့် မြို့နယ်လျှပ်စစ်စိစစ်ရေးကော်မတီမှ လေး၊ ငါးရွာလောက်စိစစ်တဲ့အခါမှာ စိစစ်ပေးခဲ့သော် လည်း ကျွန်တော်တို့ထိရောက်မှုမရှိတာကို တွေ့ရပါတယ်။ ခရိုင်တို့၊ တိုင်းဒေသကြီးတို့သည် တိုင်ကြားစာများနဲ့ တိုင်ကြားသော်လည်းပဲ တာဝန်ယူဖြေရှင်းမပေးခဲ့ပါဘူး။ ကျေးရွာမီးလင်းရေး ကော်မတီများကို ဒါကြောင့်မို့ ဖျက်သိမ်းပြီးတော့မှ ဝန်ကြီးဌာနအနေနဲ့ကျွန်တော်တို့ တာဝန်ယူပေး သင့်ပါတယ်။ တချို့ကျေးရွာမီးလင်းရေးကော်မတီများဟာ ငွေစာရင်းကိုနိုင်အောင် မလုပ်တတ်ပါဘူး။ မလုပ်တတ်တဲ့အတွက်ကြောင့် ပြဿနာများဖြစ်ရပါတယ်။ ပြဿနာဖြစ်နေတဲ့ကျေးရွာမီးလင်းရေး ကော်မတီတစ်ခုမှ ငွေစာရင်းတစ်ခုကို လေ့လာကြည့်မိပါတယ်။ လေ့လာကြည့်တဲ့အခါမှာ ဝန်ကြီးဌာန တစ်ခုကိုပေးရန် ကြွေသိန်း ၂၀၀ ကျော်တင်နေတယ်။ စာရင်းမရှင်းတဲ့အတွက် ကျေးရွာဘက်မှ ငွေကလည်း ဆက်ကောက်မရဘူး။ လုပ်ငန်းတာဝန်ကလည်း မပြီးဆုံးသေးကြောင်း တွေ့ရပါတယ်။ အဲဒီမှာ ငွေစာရင်းကိုကြည့်လိုက်တဲ့အခါမှာ ရငွေနဲ့သုံးငွေကိုရှင်းတဲ့အခါမှာ ဘာအကြွေးမှလည်း မတွေ့ရဘဲနဲ့ ၃၅ သိန်းတောင်ပိုနေတာကို တွေ့ရပါတယ်။ ကျွန်တော်ကမေးတဲ့အခါမှာ ဘယ်လိုလဲ မင်းတို့ဟာ ဒီမှာ ၃၅ သိန်းတောင်ပိုနေပါလားလို့မေးတော့ အကြွေးစာရင်းက စာရင်းထဲမထည့်ရသေး လို့ပါလို့ ပြောပြပါတယ်။ ဒါကြောင့် ကျေးရွာမီးလင်းရေးကော်မတီများဟာ သိန်းဂဏန်း၊ ရာဂဏန်း နိုင်ငံတော်မှ ထောက်ပံ့တဲ့ပေးငွေများကို စာရင်းဇယားသေသေချာချာမပြုစုတတ်တဲ့အတွက်ကြောင့်မို့ အခုလိုပြဿနာမျိုးစုံဖြစ်နေတာကိုလည်းပဲ တွေ့ရပါတယ်။ ဒါကြောင့် စနစ်တကျတာဝန်ပေးပြီးတော့ သင်တန်းများပေးပြီးတော့ လုပ်ဆောင်သင့်ပါတယ်။ ကျွန်တော်တို့ လိုက်နာရမယ့်စည်းကမ်းချက် နံပါတ်(၉)မှာ ကျေးရွာဓာတ်အားလိုင်းနှင့် ဓာတ်အားခွဲရုံများကို ရေရှည်တည်တံ့ခိုင်မြဲရေးကို ကျေးရွာ မီးလင်းရေးကော်မတီက ဆက်လက်ပြီး ဆောင်ရွက်ခွင့်ပြုရမယ်လို့ ဆိုထားတဲ့အချက်ကို မီးလင်းရေး ကော်မတီများဟာ အလွဲသုံးစားလုပ်ပြီးတော့ တမျိုးယူဆပြီးတော့မှ ငါတို့ကို လုပ်ပိုင်ခွင့်အာဏာ အပြည့်ပေးပြီးတော့ ကျေးရွာလျှပ်စစ်ကို သူတို့အပိုင်ဖြစ်တယ်ဟုသဘောထားပြီးတော့ ကျေးရွာလူထု ကို အပေါ်စီးမှ ဆက်ဆံတဲ့အတွက်ကြောင့်မို့ ပြဿနာမျိုးစုံဟာ ရှင်းမရအောင် ဖြစ်နေတဲ့အတွက် ကြောင့်မို့ ဒီအချက်နံပါတ်(၉)ကို ဖျက်သိမ်းပြီးတဲ့အခါမှာ လျှပ်စစ်နှင့်စွမ်းအင်ဝန်ကြီးဌာနကနေပြီး ဆက်လက်တာဝန်ယူပေးဖို့အချိန်ရောက်သင့်နေပြီ ဖြစ်ပါတယ်။ အမြဲတမ်းတိုးတက်အောင်လုပ်ဖို့ လိုအပ်တဲ့ ဓာတ်အားဖြန့်ဖြူးရေးစနစ်ကို အမြစ်ကနေ မြေလှန်ပြင်ရမယ့်အခြေအနေကြောင့် ကျပ်ဘီလီယံပေါင်းများစွာကုန်ကျမှာဖြစ်ပါတယ်။ ယခုမြို့ကြီးများမှာတောင် ရှုပ်ထွေးနေတဲ့ မီးကြိုး တွေကို ဖြေရှင်းနေရဆဲဖြစ်ပါတယ်။ ငွေမရှိရင်ဘာမှလုပ်လို့မရပါဘူး။ စီမံခန့်ခွဲရေးညံ့ဖျင်းရင် ကတော့ ကျွန်တော်တို့ ဆက်လက်ပြီးတော့ ရေစုန်မျောနေဦးမှာပဲဖြစ်ပါတယ်။ ဓာတ်အားထုတ်လုပ်မှု၊ သယ်ဆောင်ဖြန့်ဖြူးမှုအပိုင်းတွေမှာလည်း အမြဲတမ်းလိုအပ်ချက်တွေရှိနေသလို ပြုပြင်ဖို့အတွက် လည်း အမေရိကန်ဒေါ်လာဘီလီယံနဲ့ချီကုန်ကျမှာဖြစ်လို့ အစိုးရအနေနဲ့လုပ်ပေးနိုင်ဖို့ ခက်ခဲတယ် ဆိုတာ ပြည်သူအများစုက နားလည်သဘောပေါက်ပါတယ်။ ဒါပေမဲ့လို့ မီးလင်းရေးကော်မတီများမှ တည်ဆောက်ပြီးစီးတဲ့ 11 KV လိုင်းရဲ့ စီမံခန့်ခွဲမှုအားလုံးကိုတော့ လျှပ်စစ်ဝန်ကြီးဌာနကနေပြီးတော့၊ တာဝန်ယူပြီးတော့ ကျေးရွာမီးလင်းရေးကော်မတီများကို ဖျက်သိမ်းသင့်ပါကြောင်း ဒေါ်မိကွန်ချမ်းရဲ့ အဆိုကို ထောက်ခံဆွေးနွေးရပါတယ်။ အားလုံးကိုကျေးဇူးပါ။</speech>
<speech type='speaker'>
သီပေါမဲဆန္ဒနယ်မှ ဦးစိုင်းသန့်ဇင် ဆွေးနွေးဖို့ဖြစ်ပါတယ်။
</speech>
<speech><mp id='419'>ဦးစိုင်းသန့်ဇင်(သီပေါမဲဆန္ဒနယ်)</mp> အားလုံးမင်္ဂလာပါ။ ကျွန်တော်ကတော့ သီပေါမဲဆန္ဒနယ် ပြည်သူ့လွှတ်တော်ကိုယ်စားလှယ် ဦးစိုင်းသန့်ဇင် ဖြစ်ပါတယ်။ ပေါင်မဲဆန္ဒနယ် ပြည်သူ့လွှတ်တော် ကိုယ်စားလှယ် ဒေါ်မိကွန်ချမ်းတင်သွင်းတဲ့အဆိုနှင့်ပတ်သက်ပြီး ပါဝင်ဆွေးနွေးမှာ ဖြစ်ပါတယ်။ ဥက္ကဋ္ဌကြီးခင်ဗျား။ အဆိုရှင်ရဲ့ အဆိုကို လေ့လာကြည့်မယ်ဆိုလို့ရှိရင် အပိုင်းနှစ်ပိုင်း တွေ့ရမှာဖြစ် ပါတယ်။ ပထမအပိုင်းမှာ နိုင်ငံတစ်ဝန်းရှိ ကျေးလက်ဒေသတွေမှာ လျှပ်စစ်မီးရရှိဖို့အတွက် ကျေးလက် မီးလင်းရေးကော်မတီ ဖွဲ့စည်းထားမှုတွေကို ဖျက်သိမ်းဖို့ ဖြစ်ပြီး ဒုတိယပိုင်းမှာ လျှပ်စစ်မီးနဲ့ပတ်သက် တဲ့ကိစ္စတွေအားလုံးကို လျှပ်စစ်နှင့်စွမ်းအင်ဝန်ကြီးဌာနအောက်ကို ပြန်လည်ထားရှိဖို့ဆိုပြီး တိုက်တွန်း ထားတာတွေ့ရပါတယ်။ အဆိုရှင်ရဲ့အဆိုအရ နိုင်ငံတစ်ဝန်းကျေးလက်ဒေသတွေမှာ လျှပ်စစ်မီးရရှိစေ ဖို့ ကျေးလက်မီးလင်းရေးကော်မတီတွေကို ဖျက်သိမ်းရမည့်သဘော ဖြစ်ပေါ်နေပြီး ကျေးလက်မီးလင်း ရေးကော်မတီဖွဲ့စည်းမှုတွေကလည်း ဝန်ကြီးဌာနနဲ့ မသက်ဆိုင်သကဲ့သို့ အဓိပ္ပာယ်သက်ရောက်နေတာ ဖြစ်ပါတယ်။ အမှန်တကယ်မှာတော့ နိုင်ငံတစ်ဝန်းလုံးမှာ ဖွဲ့စည်းဆောင်ရွက်နေကြတဲ့ မီးလင်းရေး ကော်မတီတွေအားလုံးသည် ဝန်ကြီးဌာနက သတ်မှတ်ထားတဲ့ စည်းမျဉ်း၊ စည်းကမ်းတွေအပေါ် ကတိ ကဝတ်ပြုပြီးလုပ်ငန်းဆောင်ရွက်ကြရတဲ့ ကော်မတီတွေဖြစ်ကြပါတယ်။ သတ်မှတ်ထားတဲ့စည်းမျဉ်း၊ စည်းကမ်းတွေနဲအညီ ကော်မတီတွေကဆောင်ရွက်နေကြတဲ့အပေါ် ဝန်ကြီးဌာနအနေနဲ့ စစ်ဆေးနိုင် ခြင်းရှိ/မရှိ ဆိုတာကတော့ တစ်ကဏ္ဍဖြစ်ပါတယ်။ အဆိုရှင်ရဲ့ အကျိုးအကြောင်းဖော်ပြချက်မှာ မီးလင်းရေးကော်မတီရဲ့ မှန်မှန်ကန်ကန်လုပ် ဆောင်မှုမရှိတော့တာတွေကြောင့် မီးလင်းရေးကော်မတီမှ ငွေကြေးထည့်ဝင်ရတဲ့ ဒေသခံပြည်သူတွေရဲ့ ပင်ပင်ပန်းပန်းနဲ့ ရှာဖွေရရှိလာကြတဲ့ ငွေကြေးတွေနှင့်ပတ်သက်ပြီး ကုန်ကျစရိတ်တွေကို ပြည်သူလူထု ထံပြန်လည်ရှင်းပြခြင်းများမရှိဘဲ အလွဲသုံးစားမှုများ ပြုလုပ်နေကြကြောင်း တင်ပြသွားပါတယ်။ သို့သော်လည်း ယင်းကိစ္စနှင့်ပတ်သက်ပြီး ပြည့်ပြည့်စုံစုံ၊ ရှင်းရှင်းလင်းလင်း ရှိတာကိုတော့ မတွေ့ရှိရ ပါ။ ကျေးလက်မီးလင်းရေးကော်မတီတွေက အများပိုင်ငွေကို သုံးစွဲကုန်ကျတဲ့ ကုန်ကျစရိတ်နဲ့ ပတ်သက်ပြီး ပါဝင်ထည့်ဝင်ကြတဲ့ဒေသခံပြည်သူတွေကို ပြန်လည်ရှင်းလင်းပြောပြဖို့ကတော့ တာဝန်ရှိတာ အမှန်ဖြစ်ပါတယ်။ ဒါပေမဲ့ စစ်ဆေးတွေ့ရှိချက်တွေမရှိသေးဘဲနဲ့ ကော်မတီတွေက အပြစ်ရှိတယ် မရှိဘူးဆိုတာကို မှန်ကန်တဲ့အဆုံးအဖြတ်ပြု နိုင်ဖို့အတွက် မဖြစ်နိုင်ပါ။ ကျွန်တော်တို့ တွေ့ကြုံခဲ့ကြရ သမျှ မီးလင်းရေးကော်မတီတွေ တော်တော်များများမှာ ငွေရေးကြေးရေးပြဿနာများကတော့ အနည်း နှင့်အများဆိုသလိုရှိနေတတ်ကြပါတယ်။ သို့သော်လည်း ပြဿနာဖြစ်ပေါ်ပုံတွေကတော့ မတူညီကြ ပါ။ ရှုပ်ရှုပ်ထွေးထွေးလည်း အင်မတန်ဖြစ်ကြပါတယ်။ သူတို့ရဲ့ ကျွမ်းကျင်မှုပိုင်းဆိုင်ရာအားနည်းခြင်း ကြောင့်လည်း ဖြစ်နိုင်ခြေရှိသလို တမင်အလွဲသုံးစားမှုတွေကြောင့်လည်း ဖြစ်နိုင်ပါတယ်။ သူတို့ရဲ့ ကျွမ်းကျင်မှုပိုင်းဆိုင်ရာ အပ်နှင်းမှုတွေကို ပိုမိုအားကောင်းလာအောင်လည်း ကူညီပံ့ပိုးပေးသင့်ပါ တယ်။ အလွဲသုံးစားမှုတွေကိုတော့ ဥပဒေအရအရေးယူဆောင်ရွက်သင့်ပါတယ်။ ဘဏ္ဍာရေးလုပ်ထုံး လုပ်နည်းတွေနဲ့ စနစ်တကျသုံးစွဲကြရတဲ့ အစိုးရရဲ့ ဌာနဆိုင်ရာငွေစာရင်းတွေမှာတောင် ကျွမ်းကျင်တဲ့ စာရင်းအင်းပညာရှင်များနဲ့ စစ်ဆေးကြရပါတယ်။ အားနည်းချက်တွေလည်း တွေ့နေကြရတာ ဖြစ်ပါ တယ်။ ကျေးလက်ကော်မတီတွေရဲ့ ကုန်ကျစရိတ်ရှင်းတမ်းတွေက ဘယ်အစည်းအဝေးဆုံးဖြတ်ချက်နဲ့ ဘယ်လိုစည်းမျဉ်းစည်းကမ်းတွေ သတ်မှတ်ပြီးသုံးကြသလဲဆိုတာတွေက သူ့ဆိုင်ရာဆိုင်ရာကော်မတီ တွေရဲ့ ကိစ္စတွေဖြစ်ပါတယ်။ သက်ဆိုင်ရာနိုင်ငံတော်ပိုင်အဖွဲ့အစည်းက သေသေချာချာစိစစ်ပြီး ငွေကြေးများရှင်းလင်းစေပြီးမှ ကျေးလက်မီးလင်းရေးကော်မတီကို ဖျက်သိမ်းပေးဖို့လည်း အဆိုရှင်က တိုက်တွန်းဆွေးနွေးထားပါတယ်။ နိုင်ငံတော်ကလည်း ဒီလိုကွဲပြားခြားနားစွာရှိနေကြတဲ့ ကျေးလက် မီးလင်းရေးကော်မတီတွေကို ဒေသခံပြည်သူတွေရဲ့ လွတ်လပ်စွာ ဖွဲ့စည်းထားတဲ့ သူတို့ရဲ့ ဆန္ဒတွေနှင့် အညီ စိစစ်ဖြေရှင်းပေးနိုင်စွမ်းရှိ/မရှိဆိုတာကိုလည်း မေးခွန်းထုတ်ရဦးမှာဖြစ်ပါတယ်။ ဥက္ကဋ္ဌကြီးခင်ဗျား။ ဒေသခံပြည်သူလူထုတွေနဲ့ ငွေကြေးတွေအပေါ် မှန်မှန်ကန်ကန် နည်းလမ်း တကျသုံးစွဲမှုမရှိတဲ့ ကျေးလက်မီးလင်းရေးကော်မတီတွေရဲ့ ငွေရေးကြေးရေးအရှုပ်အရှင်းပြဿနာ တွေကို မှန်မှန်ကန်ကန်ဖြေရှင်းပေးနိုင်မည့်နည်းလမ်းတွေကိုတော့ ရှာကြရပါမယ်။ စည်းမျဉ်၊ စည်းကမ်းတွေလုပ်ထုံးလုပ်နည်းတွေမှာ အားနည်းချက်ရှိရင်လည်း ပြုပြင်ကြရပါမယ်။ တင်ပြတဲ့အဆို မှာ စေတနာကောင်းပေမဲ့ လက်တွေ့လုပ်ဆောင်ဖြေရှင်းနိုင်ဖို့ တင်ပြတဲ့ကိုးကားချက်တွေက များစွာ အားနည်းနေပါတယ်။ ကျေးလက်မီးလင်းရေးကော်မတီဝင်တွေနဲ့ ပါဝင်ပတ်သက်တဲ့ ဒေသခံပြည်သူ တွေရဲ့ ဆန္ဒနှင့်အညီ ဆုံးဖြတ်နိုင်မှုကို မဖော်ပြနိုင်ပါ။ အဆိုရှင်ရဲ့ အဆိုတင်ပြမှုဆိုလိုချက်က အလွန် တရာ ကျယ်ပြန့်ရှုပ်ထွေးနေပြီး ဝန်ကြီးဌာနအနေနဲ့ လက်တွေ့လိုက်နာဆောင်ရွက်နိုင်ဖို့ မလွယ်ကူဘဲ ယခင်အစိုးရလက်ထက်တွေကတည်းက ဒေသခံပြည်သူလူထုတွေရဲ့ လိုအပ်ချက်အရ ဖွဲ့စည်းဆောင် ရွက်ခဲ့ကြတဲ့ ကျေးလက်ကော်မတီများနှင့် ပါဝင်သူဒေသခံပြည်သူများရဲ့ ဥပဒေနှင့်အညီ ကိုယ်ပိုင် ရပ်တည်ခွင့်နှင့် ကိုယ်ပိုင်ဆုံးဖြတ်ပိုင်ခွင့်များကို ထည့်သွင်းစဉ်းစားကြရပါမယ်။ လက်တွေ့ကျတဲ့ ဖြေရှင်းနည်းဖြစ်ဖို့ လိုအပ်ပါတယ်။ အမှန်ဆိုရလျှင် ကျေးလက်နေပြည်သူတွေလိုအပ်နေတဲ့ လျှပ်စစ် မီးကို နိုင်ငံတော်ကအပြည့်အဝ ဆောင်ရွက်နိုင်စွမ်းရှိနေပြီဆိုရင် ငွေကြေးမြောက်မြားစွာ အကုန် အကျခံပြီးကိုယ့်အား ကိုယ်ကိုးလုပ်ကိုင်နေကြတဲ့ ဒီကျေးလက်မီးလင်းရေးဆိုတာကြီးက ပေါ်လာစရာ အကြောင်းလည်းမရှိပါ။ မည်သူမျှလည်း မလုပ်ချင်ကြပါ။ နိုင်ငံတော်အစိုးရက တာဝန်ယူဆောင်ရွက် ပေးတဲ့အထိ စောင့်မနေနိုင်ကြတဲ့ ဒေသကပြည်သူများအတွက်ကတော့ မီးလင်းရေးကော်မတီဆိုတာ လိုအပ်ချက်အဖြစ်ရှိနေကြဦးမှာ ဖြစ်ပါတယ်။ အဆိုရှင်က လျှပ်စစ်ဥပဒေမှာပါတဲ့ ပုဒ်မအချို့ကို ကိုးကားသွားပါတယ်။ အဆိုရှင်ကိုးကားသွားတဲ့ ဥပဒေပြဋ္ဌာန်းချက်တွေကို လေ့လာကြည့်တဲ့အခါမှာ လည်း ဥပဒေမလိုက်နာ နိုင်တဲ့ပုဂ္ဂိုလ်တွေ၊ အဖွဲ့အစည်းတွေကို ဥပဒေအရ အရေးယူအပြစ်ပေး နိုင်တာကို တွေ့ရပါတယ်။ နိုင်ငံသားများဖြစ်ကြတဲ့ ကျေးလက်ပြည်သူတွေရဲ့ ဘဝ ဖွံ့ဖြိုးတိုးတက်ဖို့ ဝန်ကြီးဌာနမှာလည်း လုံးဝတာဝန်ရှိပါတယ်။ နိုင်ငံတော်အစိုးရလက်လှမ်းမမီနိုင်သေးတဲ့ နေရာဒေသ က ပြည်သူတွေ၊ ကိုယ့်မှာရှိတဲ့အားနဲ့ ကိုယ့်ဒေသရဲ့ ဖွံ့ဖြိုးတိုးတက်မှုကို ကြိုးပမ်းဆောင်ရွက်နေကြတာ တွေကိုလည်း ဥပဒေနှင့်အညီ အားပေးဖို့လိုအပ်သလို အလွဲသုံးစားလုပ်တဲ့ကိစ္စတွေ၊ လက်လွတ်စပယ် ထင်ရာစိုင်းနေတဲ့ကိစ္စတွေ၊ ဥပဒေကိုမလေးမစားလုပ်နေကြတာတွေကိုလည်း ဥပဒေနှင့်အညီ ဖြေရှင်း အရေးယူသင့်ပါတယ်။ ဥက္ကဋ္ဌကြီးခင်ဗျား။ နိဂုံးချုပ်ဆွေးနွေးလိုတာကတော့ အဆိုရှင်ရဲ့ အဆိုသည် ဆိုလိုရင်းအဓိပ္ပာယ် ရှင်းလင်းမှုမရှိဘဲ နိုင်ငံတော်အစိုးရအနေဖြင့် လိုက်နာဆောင်ရွက်ရန်လက်တွေ့မကျခြင်း၊ အဆိုရဲ့ တိုက်တွန်းချက်အပေါ် လုံလောက်တဲ့ကျိုးကြောင်းဖော်ပြမှု မရှိခြင်း၊ ဥပဒေအကြောင်းအရင်းအရ ဖြေရှင်းရန်လိုအပ်ခြင်း၊ ဒေသအလိုက်အခြေအနေအလိုက်ကွဲပြားခြားနားတဲ့ ပြဿနာရဲ့ ဇစ်မြစ်တွေကို လေ့လာသိရှိရန်လိုအပ်ခြင်းတို့ကြောင့် ယခုအဆိုကို အတည်ပြုရန်မသင့်ပါကြောင်း ဆွေးနွေးတင်ပြ ရင်း နိဂုံးချုပ်အပ်ပါတယ်ခင်ဗျား။</speech>
<speech type='speaker'>
သိန္နီမဲဆန္ဒနယ်မှ ဦးစိုင်းဦးခမ်း ဆွေးနွေးဖို့ဖြစ်ပါတယ်။
</speech>
<speech><mp id='418'>ဦးစိုင်းဦးခမ်း(သိန္နီမဲဆန္ဒနယ်)</mp> အားလုံးပဲမင်္ဂလာပါ။ ကျွန်တော်ကတော့ ရှမ်းပြည်နယ်၊ သိန္နီမဲဆန္ဒနယ်က ပြည်သူ့လွှတ်တော်ကိုယ်စားလှယ် ဦးစိုင်းဦးခမ်း ဖြစ်ပါတယ်။ လေးစားအပ်တဲ့ ပြည်သူ့လွှတ်တော်ဥက္ကဌကြီးခင်ဗျား။ ကျွန်တော့်အနေနဲ့ မွန်ပြည်နယ်၊ ပေါင်မဲဆန္ဒနယ်မှ ဒေါ်မိကွန်ချမ်း တင်သွင်းတဲ့အဆိုဖြစ်တဲ့ နိုင်ငံတစ်ဝန်းလုံးမှာရှိတဲ့ ကိုယ်ထူကိုယ်ထကျေးလက်မီးလင်း ရေးကော်မတီတွေကို ဖျက်သိမ်းပြီး ၎င်းတို့ဆောင်ရွက်နေတဲ့ လျှပ်စစ်မီးလင်းရေးကိစ္စတွေကို ဝန်ကြီး ဌာနလက်အောက်သို့ ပြန်လည်ထားရှိရန် ပြည်ထောင်စုအစိုးရကို တိုက်တွန်းထားတဲ့အဆိုအပေါ် ရှမ်းပြည်နယ်ရဲ့ အနေအထားနဲ့ နှိုင်းယှဉ်ချိန်ထိုးပြီး တင်ပြဆွေးနွေးသွားမှာ ဖြစ်ပါတယ်။ ယနေ့ ကျွန်တော်တို့နိုင်ငံရဲ့ လျှပ်စစ်စွမ်းအင်ကဏ္ဍကိုကြည့်တဲ့အခါမှာ မြန်မာ့လျှပ်စစ်ဓာတ်အားလုပ်ငန်း အနေနဲ့ မြို့ပေါင်း ၃၀၅ မြို့နယ်၊ ကျေးရွာပေါင်း ၁၉၉၅၇ ရွာကို လျှပ်စစ်ဖြန့်ဖြူးပေးလျက်ရှိကြောင်း သိရှိရပါတယ်။ ၂၀၁၇ ခုနှစ် ဇွန်လအထိ တစ်နိုင်ငံလုံးရဲ့ လျှပ်စစ်ဓာတ်အား လွှမ်းခြုံနိုင်တဲ့ပမာဏဟာ ၃၈.၅ ရာခိုင်နှုန်းသာ ရှိသေးတဲ့အကြောင်းကို လွှတ်တော်မှ လျှပ်စစ်နှင့်စွမ်းအင်ဝန်ကြီးဌာန၊ ဒုတိယ ဝန်ကြီးရဲ့ လာရောက်ဖြေကြားချက်အရ သိရှိရပါတယ်။ ဒါဟာ လျှပ်စစ်ဓာတ်အားထုတ်လုပ်ရေး ကဏ္ဍမှာ ပြည်သူများ လျှပ်စစ်ဓာတ်အားလုံလောက်စွာ အသုံးပြုနိုင်ရေးအတွက် နိုင်ငံတော်က အပြည့် အဝဆောင်ရွက်ပေးနိုင်ခြင်းမရှိသေးဘူးဆိုတာကို သိသာထင်ရှားစေပါတယ်။ ဒါ့အပြင် တစ်နိုင်ငံလုံး အတိုင်းအတာနဲ့ လျှပ်စစ်ဓာတ်အားမရရှိသေးတဲ့မြို့အပါအဝင် ကျေးရွာပေါင်း ၄၅၀၀၀ ခန့် ကျန်ရှိနေ သေးသလို အဲဒီကျေးရွာတွေဟာလည်း ရှမ်းပြည်နယ်ထဲမှာ အများဆုံးဖြစ်ကြောင်း သိရှိရပါတယ်။ နိုင်ငံတော်ဖွံ့ဖြိုးတိုးတက်ရေးအတွက် အကောင်အထည်ဖော်နေတဲ့နေရာမှာ လျှပ်စစ်ကဏ္ဍဟာ လွန်စွာ မှပဲ အရေးပါပါတယ်။ နိုင်ငံတော်ရဲ့ စီးပွားရေးကဏ္ဍ၊ ကုန်ထုတ်လုပ်မှုကဏ္ဍ၊ လူမှုရေးကဏ္ဍအသီးသီး ဖွံ့ဖြိုးစေဖို့ အတွက်အထောက်အကူဖြစ်တဲ့ လျှပ်စစ်ဓာတ်အားသုံးစွဲမှုဟာ နှစ်စဉ်တိုးတက်မြင့်မားလျက် ရှိနေပါတယ်။ အဲဒီလို တိုးတက်သုံးစွဲနေတဲ့ လျှပ်စစ်ဓာတ်အားကို မြို့ကြီးတွေသာမက ကျေးလက်ဒေသ များအထိ ဖြန့်ဖြူးပေးနိုင်ရေးအတွက် နိုင်ငံတော်က ဘက်ပေါင်းစုံကနေ ကြိုးပမ်းဆောင်ရွက်နေတာ ကိုလည်းတွေ့ရမှာဖြစ်ပါတယ်။ နိုင်ငံတော်အနေနဲ့ လျှပ်စစ်ဓာတ်အားတိုးတက်ထုတ်လုပ် ဖြန့်ဖြူးပေး နိုင်ရေး၊ ပြည်သူများလျှပ်စစ်ဓာတ်အားပြည့်ဝစွာ သုံးစွဲနိုင်ရေးနဲ့ ဓာတ်အားလေလွင့်ပျောက်ဆုံးမှု လျှော့ချရေးအတွက်ပါ ကြိုးပမ်းနေရပါတယ်။ ရှမ်းပြည်နယ်ဟာ သဘာဝတောတောင်၊ လျှို၊ မြောင်၊ စိမ့်စမ်းနဲ့ ရေတံခွန်များပေါများပြီး ရေအားလျှပ်စစ်ထုတ်ယူနိုင်တဲ့၊ အရင်းအမြစ်ပေါကြွယ်ဝတဲ့ ပြည်နယ်တစ်ခု ဖြစ်ပါတယ်။ ပြည်ထောင်စုရဲ့ လျှပ်စစ်ဓာတ်အားလိုအပ်ချက်တွေအတွက် အဲဒီအရင်း အမြစ်တွေကိုအသုံးချပြီး စီမံကိန်းများ၊ ရေအားလျှပ်စစ်စက်ရုံကြီးတွေတည်ဆောက်ပြီး လျှပ်စစ် ဓာတ်အားထုတ်ယူ၍ ပြည်မသို့ သွယ်တန်းဖြန့်ဖြူးပေးလျက်ရှိနေတာကိုလည်း တွေ့မြင်ရမှာဖြစ်ပါ တယ်။ ထို့အတူ ရှမ်းပြည်နယ်က ကုန်းမြင့်ဒေသဖြစ်ပြီး တောတောင်ထူထပ်ပေါများပါတယ်။ မဟာ ဓာတ်အားလိုင်းကနေ လျှပ်စစ်သွယ်တန်းဖို့အတွက် မြေပြန့်ဒေသကို လွယ်ကူခြင်းမရှိတဲ့အတွက် ကျေးရွာများအရောက် လျှပ်စစ်ဖြန့်ဖြူးပေးရေးဟာ အကန့်အသတ်ဖြစ်လျက်ရှိနေပါတယ်။ ဒီအတွက် ရှမ်းပြည်နယ်မှာရှိနေတဲ့ ကျေးရွာအသီးသီးအား လျှပ်စစ်ဓာတ်အားရရှိရေးအတွက် ကိုယ်ထူကိုယ်ထ စနစ်ဖြင့် ဆောင်ရွက်လာကြရပြီး ဒေသရဲ့ လျှပ်စစ်ဓာတ်အားလိုအပ်ချက်ကို ကိုယ့်နည်းကိုယ့်ဟန်နဲ့ ဖြည့်ဆည်းလာကြရပါတယ်။ ရှမ်းပြည်နယ်ဟာ နေရာအနှံ့မှာ ရေအားလျှပ်စစ်ထုတ်ယူနိုင်တဲ့ ရေအရင်းအမြစ်များ ပေါကြွယ်ဝပါတယ်။ ရှမ်းပြည်နယ်မှာ ရှိနေတဲ့ ကျေးလက်တောရွာ အများစုနည်း ပါးဟာ ကိုယ်ထူကိုယ်ထ အသေးစားရေအားလျှပ်စစ်ဓက်ရုံများတည်ဆောက်ပြီး ကျေးလက်နေပြည်သူ များစီးပွားရေး၊ လူမှုရေးနောက်ကောက်ကျမသွားစေဖို့အတွက် လိုအပ်နေတဲ့ လျှပ်စစ်ဓာတ်အားများ ရေရရှိအသုံးပြု ရန် ကုန်ကျစရိတ်များကို စုပေါင်းကျခံ၍ မိမိတို့ကျေးရွာအစီအစဉ်အလိုက် အများအား ဖြင့် ရပ်မိရပ်ဖ၊ ရွာလူကြီး၊ သံဃာတော်များကနေတစ်ဆင့် ဦးဆောင်ပြီးဆောင်ရွက်နေကြပါတယ်။ ထိုသို့ လျှပ်စစ်ဓာတ်အားရရှိဖို့အတွက် ဆောင်ရွက်တဲ့အခါမှာ ကျေးရွာလူထုမှ ငွေကြေးအကုန် ကျခံ၍ စက်ရုံများကို တည်ဆောက်ထားရခြင်း၊ စက်ရုံကောင်းမွန်ရန်၊ လည်ပတ်ရန်၊ စက်ရုံကြံ့ခိုင် ရေးနှင့် စက်ပစ္စည်းထိန်းသိမ်းရေးဆောင်ရွက်ရန်မှာ ကျေးရွာလူထုရဲ့ စီမံခန့်ခွဲမှုနှင့် အသားကျနေ ခြင်း၊ စီးပွားရေးတွက်ခြေကိုက်မှုကို ထည့်သွင်းမစဉ်းစားဘဲ ကျေးရွာ၏ သာရေး၊ နာရေးကိစ္စများနှင့် လျှပ်စစ်ဓာတ်အားသုံးစွဲရေးကိုသာ ဦးစားပေးခြင်းဆိုတဲ့အချက်ကို တွေ့ရမှာဖြစ်ပါတယ်။ ကျေးလက် နေပြည်သူများရဲ့ လျှပ်စစ်ဓာတ်အားလိုအပ်ချက်ကို အစိုးရက စီစဉ်ဆောင်ရွက်ပေးနိုင်ခြင်းမရှိတဲ့ အတွက် ရှမ်းပြည်နယ် တစ်နံတစ်လျားမှာ ကိုယ်ထူကိုယ်ထ လျှပ်စစ်ဓာတ်အားစက်ရုံများ ပေါ်ပေါက် လာခြင်းကို အစိုးရအနေဖြင့် ကြိုဆိုအားပေးရမှာ ဖြစ်ပါတယ်။ ပြည်ထောင်စုအစိုးရက လက်လှမ်း မမီသေးတဲ့ လျှပ်စစ်လိုအပ်ချက်ဟာကွက်ကို ကြိုးပမ်းဖြည့်ဆည်းပေးနေသော ကျေးလက် မီးလင်းရေး ကော်မတီတွေကို ဖျက်သိမ်းစေ၍ ဝန်ကြီးဌာနသို့ ပြန်လည်အပ်ခိုင်းပြီး ဗဟိုကနေစီမံခန့်ခွဲစေခြင်းဟာ အောက်ခြေအဆင့်မှာတာဝန်ယူမှု၊ တာဝန်ခံမှုအပိုင်းကို ယိမ်းယိုင်အားနည်းသွားစေမှာဖြစ်သလို ရေရှည်ဖွံ့ဖြိုးတိုးတက်မှုအပိုင်းကိုလည်း ထိခိုက်ယိုယွင်းသွားမှာဖြစ်ပါတယ်။ ဒါ့အပြင် လက်ရှိဖွဲ့စည်းပုံအခြေခံဥပဒေပုဒ်မ ၁၈၈ အရ ပေးအပ်ထားတဲ့ ပြည်နယ်ဥပဒေပြု စာရင်း၌ ပြည်ထောင်စုစီမံခန့်ခွဲခွင့်ရှိသည့် အကြီးစားလျှပ်စစ်ဓာတ်အားထုတ်လုပ်ဖြန့်ဖြူးရေးမှအပ မဟာဓာတ်အားလိုင်းနှင့် ဆက်သွယ်ခြင်းမရှိသော ပြည်နယ်ကစီမံခန့်ခွဲခွင့်ရှိသည့် အလတ်စားနှင့် အသေးစား လျှပ်စစ်ဓာတ်အားထုတ်လုပ်ဖြန့်ဖြူးရေးသည် ပြည်နယ်အစိုးရ၏ လုပ်ပိုင်ခွင့်အတွင်း ကျရောက်နေပါတယ်။ သို့ဖြစ်ပါ၍ ယခုလို ကိုယ်ထူကိုယ်ထစနစ်ဖြင့် ကျေးလက်တောရွာများ၏ လျှပ်စစ်လိုအပ်ချက်ကို ဖြည့်ဆည်းပေးနေကြသော ကျေးလက်မီးလင်းရေးကော်မတီများအား ဖျက်သိမ်းကာ ဝန်ကြီးဌာနလက်အောက်သို့ ပြန်လည်ထားရှိခြင်းအဆိုသည် ရှမ်းပြည်အတွက် လျော်ကန်သင့်မြတ်ခြင်းမရှိပါဘူး။ ဒါကြောင့် ကျေးရွာလူထုရဲ့ အစီအစဉ်နှင့်ဆောင်ရွက်တဲ့ အသေးစား လျှပ်စစ်ဓာတ်အားထုတ်လုပ်ခြင်းလုပ်ငန်းများကို စနစ်တကျ ကြပ်မတ်ထိန်းကွပ်နိုင်ဖို့ပဲအများကျေ နပ်မှုရှိတဲ့ ကောင်းမွန်သော စီမံခန့်ခွဲမှုများ။</speech>
<speech type='speaker'>
မြစ်သားမဲဆန္ဒနယ်မှ ဒေါက်တာလင်းလင်းကျော် ဆွေးနွေးဖို့ ဖြစ်ပါတယ်။
</speech>
<speech><mp id='299'>ဒေါက်တာလင်းလင်းကျော်(မြစ်သားမဲဆန္ဒနယ်)</mp> လေးစားအပ်ပါသော ပြည်သူ့လွှတ်တော် ဥက္ကဌကြီးနှင့် အားလုံးမင်္ဂလာပါ။ ကျွန်တော်ကတော့ မြစ်သားမဲဆန္ဒနယ်က ဒေါက်တာလင်းလင်းကျော် ဖြစ်ပါတယ်။ ကျွန်တော်ဒီနေ့မှာ အဆိုနှင့်ပတ်သက်ပြီး အကြံပြု ဆွေးနွေးသွားမှာပဲ ဖြစ်ပါတယ်။ ဒီအဆို ကို ကြည့်လိုက်ရင်တော့ ရည်ရွယ်ချက်နှင့် စေတနာက ကောင်းမွန်ပါတယ်။ သို့သော် ဒီကော်မတီတွေ ဖျက်သိမ်းလိုက်ရင် အကျိုးဆက်က ဘာတွေဖြစ်လာနိုင်မလဲဆိုတာ သေချာစဉ်းစားဖို့ လိုပါတယ်။ ဥပမာအနေနဲ့ပြောရရင် ရွာတွေမှာ ရန်ပုံငွေတွေမလုံလောက်လို့ အကြွေးတင်နေတယ်။ ဒီအကြွေးတွေ ဘယ်သူဆပ်မလဲ။ တချို့ရွာတွေကျတော့ ငွေက ပိုနေတယ်။ ပိုနေတဲ့ငွေတွေကို ဘယ်လိုနည်းနဲ့ရှင်းပြီး တော့ ဘယ်လို ပြန်ပေးမလဲ။ အားလုံးသဘောတူညီတဲ့မူဝါဒနဲ့ ဘယ်လိုပြန်ပေးနိုင်မလဲ။ နောက်ပြီး တော့ အားလုံးထည့်ဝင်ခဲ့တဲ့သူတွေကို ပြန်ခွဲပေးမယ်ဆိုလည်း စပြီးထည့်ကတည်းက ချမ်းသာတဲ့သူက နှုန်းထားတစ်ခု၊ အလယ်အလတ်သမားက နှုန်းထားတစ်ခု၊ လက်လုပ်လက်စားက နှုန်းထားတစ်ခုနဲ့ ထည့်ဝင်လာတဲ့ငွေကို ဘယ်အချိုးကျနဲ့ ပြန်လည်ခွဲပေးမလဲ။ နောက်တစ်ခုက ထိန်းသိမ်းတဲ့စရိတ်ပါ။ ယခင်တုန်းက ကော်မတီတွေက ရွာလမ်းမီးတွေ၊ ရွာထိပ်ထရန်စဖော်မာနှင့် တစ်ရွာလုံးအသုံးထဲမှာ ဓာတ်အားကွာခြားချက် ၁၀ ရာခိုင်နှုန်းကျော်နေတာတွေ၊ နောက်သဘာဝဘေးဒဏ်ကြောင့် ပျက်စီးသွား တဲ့ ထိခိုက်မှုတွေအတွက် ကော်မတီက တာဝန်ယူရပါတယ်။ အခုအစိုးရကို အဲဒီတာဝန်တွေအကုန်လုံး ပေးလိုက်မယ်ဆိုလို့ရှိရင် လက်ရှိအစိုးရက ရန်ပုံငွေလုံလုံလောက်လောက် ရှိပါရဲ့လား။ အရန်ပစ္စည်း လုံလုံလောက်လောက် ရှိပါရဲ့ လား။ လူအင်အားလုံလုံလောက်လောက်ရှိပါရဲ့ လား။ ဒါကို အလေး အနက်စဉ်းစားဖို့လိုပါတယ်။ ကျွန်တော်တို့မြစ်သားမြို့နယ်မှာဆိုလို့ရှိရင် ကိုယ်ထူကိုယ်ထနဲ့ ကျေးလက် မီးလင်းခဲ့တဲ့ရွာက ၇၉ ရွာရှိပါတယ်။ 11 KV လိုင်းက ၇၂ မိုင်လောက်ရှိပါတယ်။ ၄၀၀ ဗို့အားလိုင်းက ၅၈ မိုင်လောက်ရှိပါတယ်။ ထရန်စဖော်မာ အလုံး ၇၀ ကျော်ရှိပါတယ်။ ဒါ တည်ဆောက်ပြီးတဲ့ ရွာပါ။ ဆက်လက်ဆောင်ရွက်ဆဲရွာက ၁၇ ရွာလောက်ရှိပါတယ်။ ဒီရွာတွေပြီးသွားလို့ရှိရင် ရွာ ၁၀၀ လောက် က ကိုယ်ထူကိုယ်ထစနစ်နဲ့ လည်ပတ်နေတဲ့ အရာတွေအားလုံးကို လမ်းမီး၊ မီးတိုင် သစ်ပင်ရှင်းတာက နေစပြီး အကုန် Service အားလုံးကို ကျွန်တော်တို့မြို့နယ်မှာ ၁၇ ဦးသာရှိတဲ့ ဝန်ထမ်းနဲ့ Run နိုင်ပါ့ မလား။ တကယ်လုပ်နိုင်ပါ့မလား။ ဒါကိုတော့ အလေးအနက် စဉ်းစားဖို့သင့်ပါတယ်။ နောက်တစ်ခု သတိချပ်သင့်တာက အခုပေးနေတဲ့တိုင်းဒေသကြီးဘတ်ဂျက်နဲ့ပဲဖြစ်စေ၊ World Bank တို့၊ ADB တို့က ရန်ပုံငွေနဲ့ပဲ၊ ချေးငွေနဲ့ပဲဖြစ်စေ ပေးတဲ့ဟာတွေအားလုံး 11 KV လိုင်းနဲ့ ရွာထိပ် ထရန်စဖော်မာထိပဲ မီးရောက်ပါတယ်။ အဲဒီကနေတစ်ဆင့်ရွာတွင်းကိုကျတော့ ကိုယ်ထူကိုယ်ထအနေနဲ့ ဆောင်ရွက်ရတာ ဖြစ်ပါတယ်။ ကျွန်တော်ပြောလိုတဲ့သဘောက နိုင်ငံတော်ကပံ့ပိုးပေးတဲ့ လျှပ်စစ်မီးသည်ပင်လျှင် ရွာတွင်းအတွက် ကိုယ်ထူကိုယ်ထကော်မတီက လိုအပ်နေဆဲ ဖြစ်ပါတယ်။ ကျွန်တော်တို့မြို့နယ်မှာ လည်း အဆိုရှင်တင်ပြသလိုပဲ အလားတူပြဿနာတွေ၊ အငြင်းပွားမှုတွေ ဖြေရှင်းပေးရတာတွေ ရှိပါတယ်။ မရှိဘူးမဟုတ်ပါဘူး ရှိပါတယ်။ သို့သော် ဒီလိုရှိရုံမျှနဲ့ ဒီကော်မတီကို ဖျက်လိုက်မယ်ဆိုရင် အဲဒီလိုစဉ်းစားမယ့်အစား ကော်မတီဖျက်ဖို့ထက် အဂတိလိုက်စားတဲ့သူတွေ၊ အလွဲသုံးစားတဲ့သူတွေကို ထိထိရောက်ရောက်အရေးယူသင့်ပါတယ်။ နောက်တစ်ခုက စည်းကမ်းချက် ၁၂ ချက်ထဲမှာ ပြစ်မှု ပြစ်ဒဏ်မပါတဲ့အတွက် ဒီစည်းကမ်းချက်တွေကို ပြင်ဆင်ဖို့လိုသလားဆိုတာကိုလည်း အလေးအနက် စဉ်းစားဖို့လိုပါတယ်။ ကျွန်တော့်မြို့နယ်မှာတောင်မှ ရွာပေါင်း ၁၀၀ လောက်ရှိတယ်။ တခြားမြို့နယ်တွေမှာလည်း ဒီမီးလင်းရေးကော်မတီတွေရှိတယ်။ တစ်နိုင်ငံလုံးမှာ ၂၀၀၀၀ လောက် သောင်းဂဏန်းနဲ့ချီပြီး မီးလင်းရေးကော်မတီရှိတဲ့ဟာတွေအကုန်လုံးကို ဖျက်သိမ်းလိုက်မယ်ဆိုရင် ဟိုနေရာက ကျွတ်စိ ကျွတ်စိ၊ ဒီနေရာက ပွစိပွစိနဲ့ အလကားနေရင်းနဲ့ ဂယက်များ ထသွားမလား။ ဒါမျိုးကိုလည်း သေချာ စဉ်းစားဖို့လိုပါတယ်။ ဒါကြောင့်မို့လို့ ကျွန်တော်နိဂုံးချုပ်အနေနဲ့ အဆိုရှင်ရဲ့ စေတနာနဲ့ ရည်ရွယ်ချက် က အင်မတန်ကောင်းမွန်ပါတယ်။ ဒါပေမဲ့ လုပ်နည်းလုပ်ဟန်လေးကိုတော့ သေချာပြန်လည်သုံးသပ် သင့်ပါကြောင်း အကြံပြု ဆွေးနွေးလိုက်ရပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>
လယ်ဝေးမဲဆန္ဒနယ်မှ ဦးမျိုးဇော်ဦး ဆွေးနွေးဖို့ ဖြစ်ပါတယ်။
</speech>
<speech><mp id='438'>ဦးမျိုးဇော်ဦး(လယ်ဝေးမဲဆန္ဒနယ်)</mp> ရိုသေလေးစားရပါသော ပြည်သူ့လွှတ်တော် ဥက္ကဋ္ဌကြီးနှင့် အားလုံးပဲ မင်္ဂလာပါ။ ကျွန်တော်ကတော့ မန္တလေးတိုင်းဒေသကြီး၊ လယ်ဝေးမဲဆန္ဒနယ်က ဦးမျိုးဇော်ဦး ဖြစ်ပါတယ်။ ကျွန်တော့်အနေနဲ့ ပေါင်မဲဆန္ဒနယ်က ပြည်သူ့လွှတ်တော်ကိုယ်စားလှယ် ဒေါ်မိကွန်ချမ်းရဲ့ အဆိုအပေါ်မှာ အကြံပြုဆွေးနွေးသွားမှာ ဖြစ်ပါတယ်။ လေးစားအပ်ပါတဲ့ ဥက္ကဋ္ဌကြီး ခင်ဗျား။ ဒီအဆိုကို လေ့လာကြည့်တဲ့အခါမှာ အပိုင်းနှစ်ပိုင်း တွေ့မြင်နိုင်ပါတယ်။ ပထမအပိုင်းကတော့ ကျေးလက်ဒေသအတွင်း လျှပ်စစ်မီးရရှိရန်အတွက် ကျေးလက်လျှပ်စစ်မီးလင်းရေးကော်မတီ ဖွဲ့စည်း ထားမှုအပေါ် ဖျက်သိမ်းပေးရေးနှင့် ဒုတိယပိုင်းအနေနဲ့ လျှပ်စစ်မီးနှင့်ပတ်သက်တဲ့ကိစ္စရပ်များအား လျှပ်စစ်နှင့်စွမ်းအင်ဝန်ကြီးဌာနလက်အောက်သို့ ပြန်လည်ထားရှိပေးရန်တို့ဖြစ်ကြောင်း တွေ့ရှိရပါ တယ်။ တိုင်းပြည်တစ်ပြည် ဖွံ့ဖြိုးတိုးတက်လာအောင် တည်ဆောက်တော့မယ်ဆိုရင် အစိုးရတစ်ရပ် တည်းနဲ့ ဖော်ဆောင်လို့မရပါဘူး။ ပြည်သူနှင့်အတူဆိုတဲ့ ဆောင်ပုဒ်အတိုင်း ပြည်သူနှင့်အစိုးရ လက်တွဲ ညီစွာဖော်ဆောင်မှသာလျှင် တိုင်းပြည်က လျင်မြန်စွာ ဖွံ့ဖြိုးတိုးတက်လာမှာဖြစ်ပါတယ်။ လေးစားအပ်ပါတဲ့ ဥက္ကဋ္ဌကြီးခင်ဗျား။ ကျေးလက်မီးလင်းရေးဆိုတာ ကျေးရွာသူကျေးရွာသား များရဲ့ စုပေါင်းထည့်ဝင်ငွေနဲ့ ကိုယ်ထူကိုယ်ထဖော်ဆောင်ရတဲ့ လုပ်ငန်းတစ်ရပ်လည်းဖြစ်ပါတယ်။ မိမိတို့ကျေးရွာအတွင်း မီးရရှိရေးအတွက် ဦးစီးဦးဆောင်ပြုလုပ်ပေးမယ့် မီးလင်းရေးကော်မတီတစ်ရပ် ကိုလည်း ကျေးရွာသူကျေးရွာသားများကသာ ရွေးချယ်ပြီး ဖွဲ့စည်းကာ တာဝန်ပေးလေ့ရှိကြပါတယ်။ ကျေးလက်မီးလင်းရေးကော်မတီတွင် အဖွဲ့ဝင်အနည်းဆုံး ၁၀ ဦးမှ ၁၅ ဦးအထိ ဖွဲ့စည်းလေ့ရှိတာကို လည်း တွေ့မြင်နိုင်ပါတယ်။ ကျေးလက်မီးလင်းရေးကော်မတီနဲ့ ကျေးရွာသူကျေးရွာသားအကြား အဓိကပြဿနာကတော့ ငွေကြေးအလွဲသုံးစားမှုတွေပဲ ဖြစ်ပါတယ်။ ကျေးလက်မီးလင်းရေးအတွက် အများပြည်သူက ယုံကြည်စွာအပ်နှံထားတဲ့ငွေတွေကို အလွဲသုံးစားပြုလုပ်ရာမှာလည်း မီးလင်းရေး ကော်မတီတစ်ရပ်လုံးက အလွဲသုံးစားပြု လုပ်တာထက် မီးလင်းရေးကော်မတီဥက္ကဋ္ဌ၊ ဘဏ္ဍာရေးမှူး၊ အတွင်းရေးမှူး စတဲ့အများစုကသာ အလွဲသုံးစားပြု လုပ်နေတာကို တွေ့နေရပါတယ်။ ကျေးလက် မီးလင်းရေးကော်မတီကို ဖျက်သိမ်းဖို့ဆိုတာထက် ငွေကြေးအလွဲသုံးစားပြု လုပ်ထားတဲ့သူတွေကိုသာ ရာဇသတ်ကြီးဥပဒေပုဒ်မ ၄၀၆ အရ ယုံကြည်အပ်နှံရေးဖောက်ဖျက်မှုဥပဒေနှင့်သာ ထိထိမိမိအရေးယူ သင့်ပါတယ်။ ကျေးလက်မီးလင်းရေးကော်မတီနဲ့ပတ်သက်ပြီး တိုင်တန်းလာတဲ့အခါမှာလည်း မြို့နယ် လျှပ်စစ်ဦးစီးဌာနနှင့် မြို့နယ်စာရင်းစစ်အဖွဲ့တို့မှ လိုအပ်သလို ကွင်းဆင်းစစ်ဆေးခြင်းများ၊ ငွေစာရင်း စစ်ဆေးခြင်းများကိုလည်း ပြုလုပ်ပေးဖို့လိုအပ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ကျေးလက်မီးလင်းရေးကော်မတီ ဖျက်သိမ်းသင့်/ မသင့်ဆိုတဲ့နေရာမှာ အမျိုးသားလျှပ်စစ်ဓာတ်အားရရှိရေးစီမံချက်(NEP)ကိုလည်း ထည့်သွင်းစဉ်းစား ဖို့လိုပါတယ်။ NEP Project ကို ကမ္ဘာ့ဘဏ်အဖွဲ့မှ ပေးအပ်မယ့် International Development Association-IDA caj:sçge oms=smascopScubapro Sempê:oops: 38gqulosası NEP Project ကို အဆင့်သုံးဆင့်ဖြင့် အကောင်အထည်ဖော်မှာဖြစ်ပြီး ပထမအဆင့်တွင် 11 KV လိုင်းနှင့် နှစ်မိုင်အတွင်းမှာရှိသော ကျေးရွာများ၊ ဒုတိယအဆင့်တွင် ငါးမိုင်အတွင်းရှိ ကျေးရွာများ အတွက် 11 KV သွယ်တန်းခြင်းနှင့် ထရန်စဖော်မာများကိုသာ ချထားပေးမည်ဖြစ်ကြောင်း သိရှိရပါ တယ်။ တတိယအဆင့်အနေဖြင့် 11 KV လိုင်းနှင့် ၁၁ မိုင်ကျော်သော ကျေးရွာများအတွက် 33 KV ဓာတ်အားခွဲရုံများကို တည်ဆောက်ပေးရန် လျာထားကြောင်းလည်း သိရှိရပါတယ်။ လေးစားအပ်ပါတဲ့ ဥက္ကဋ္ဌကြီးခင်ဗျား။ အမျိုးသားလျှပ်စစ်ဓာတ်အားရရှိရေးစီမံချက်(NEP)ကို လေ့လာကြည့်ပါက ကျေးရွာများအတွက် 11 KV လိုင်း သွယ်တန်းခြင်း၊ ထရန်စဖော်မာများ ချထားပေးခြင်း နှင့် 33 KV ဓာတ်အားခွဲရုံတည်ဆောက်ပေးမည့် လုပ်ငန်းများသာပါဝင်ပါတယ်။ ကျေးရွာများအနေနဲ့ ကျေးရွာအတွင်း ဓာတ်တိုင်စိုက်ထူခြင်း၊ ကြိုးသွယ်တန်းခြင်းများကိုတော့ ကိုယ်ထူကိုယ်ထပြုလုပ်ပေးရ မှာဖြစ်တဲ့အတွက်ကြောင့် မီးလင်းရေးကော်မတီတွေကို ဖျက်သိမ်းလိုက်ပါက များစွာအခက်အခဲ ဖြစ်သွားစေနိုင်ပါတယ်။ NEP Project အရ ကျေးလက်မီးလင်းရေးအတွက် ကျေးရွာအတွင်း ဓာတ်တိုင်စိုက်ထူခြင်း၊ မီးကြိုးသွယ်တန်းခြင်းတွေကိုသာ ကျေးရွာတွေက ဆောင်ရွက်ပေးရမှာဖြစ်လို့ ပြည်သူတွေအနေနဲ့လည်း ထည့်ဝင်ငွေနည်းပါးသွားမှာဖြစ်တဲ့အတွက်ကြောင့် ပြည်သူနှင့်အတူ ပူးပေါင်းဆောင်ရွက်ရတဲ့ လုပ်ငန်းတစ်ခုလည်း ဖြစ်ပါတယ်။ လေးစားအပ်ပါတဲ့ ဥက္ကဋ္ဌကြီးခင်ဗျား။ ကျေးလက်မီးလင်းရေးကော်မတီနဲ့ပတ်သက်ပြီး အကြံပြုလိုတဲ့အချက်သုံးချက်ရှိပါတယ်။ ပထမအချက် အနေနဲ့ ကော်မတီတစ်ရပ်ဖွဲ့စည်းတော့မယ်ဆိုရင် ကော်မတီဖွဲ့စည်းပုံ၊ စည်းမျဉ်းစည်းကမ်းများ ရှိဖို့ လိုသလို ကော်မတီတစ်ရပ်ရဲ့ လုပ်ငန်း၊ တာဝန်၊ သက်တမ်းများကိုလည်း သတ်မှတ်ထားဖို့ လိုအပ်ပါ တယ်။ ဒုတိယအချက်အနေနဲ့ ကော်မတီမှကောက်ခံထားတဲ့ ငွေကြေးများအတွက် တိတိကျကျစာရင်း ရှင်းလင်းပေးဖို့၊ စာရင်းစစ်ပေးဖို့လည်း လိုအပ်ပါတယ်။ အနည်းဆုံး သုံးလတစ်ကြိမ်ခန့် စာရင်း ရှင်းလင်းသင့်ပါတယ်။ တတိယအချက်အနေနဲ့ ကျေးရွာအတွင်းရှိ ပြည်သူများ မီးရရှိခြင်း ညီမျှမှု မရှိတာတွေကို ညီမျှသွားအောင် ဆောင်ရွက်ဖို့လိုအပ်ကြောင်း အကြံပြု ဆွေးနွေးရင်း အဆိုကို လွှတ်တော်မှ မှတ်တမ်းတင်သင့်ပါကြောင်း ပြောကြားရင်း နိဂုံးချုပ်အပ်ပါတယ်။ အားလုံးကို ကျေးဇူး တင်ပါတယ်။</speech>
<speech type='speaker'>
ခင်ဦးမဲဆန္ဒနယ်မှ ဒေါက်တာဝင်းအောင် ဆွေးနွေးဖို့ ဖြစ်ပါတယ်။
</speech>
<speech><mp id='344'>ဒေါက်တာဝင်းအောင်(ခင်ဦးမဲဆန္ဒနယ်)</mp> လေးစားအပ်ပါသော ပြည်သူ့ လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်အားလုံး မင်္ဂလာပါခင်ဗျား။ ကျွန်တော်က တော့ ခင်ဦးမဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါက်တာဝင်းအောင်ဖြစ်ပါတယ်။ ကျွန်တော်ကတော့ ပေါင်မဲဆန္ဒနယ်မှ ဒေါ်မိကွန်းချမ်းရဲ့ နိုင်ငံတစ်ဝန်းမှာရှိတဲ့ ကျေးလက်ဒေသတွင် လျှပ်စစ်မီးရရှိရန်အတွက် ကျေးလက်မီးလင်းရေးကော်မတီဖွဲ့စည်းထားရှိမှုအပေါ် ဖျက်သိမ်းပြီးတော့ လျှပ်စစ်မီးနှင့်ပတ်သက်သော ကိစ္စရပ်များအား လျှပ်စစ်နှင့်စွမ်းအင်ဝန်ကြီးဌာနလက်အောက်သို့ ပြန်လည်ထားရှိရန် အပြု သဘောနဲ့ဆွေးနွေးမှာဖြစ်ပါတယ်။ မြန်မာနိုင်ငံရဲ့ ဆင်းရဲနွမ်းပါးသူအားလုံးရဲ့ ၇၀ ရာခိုင်နှုန်းဟာ ကျေးလက်ဒေသမှာနေထိုင်ကြတာဖြစ်ပါတယ်။ ဆင်းရဲနွမ်းပါးမှုလျှော့ချရေးနှင့် လူတိုင်းမျှဝေပိုင်ဆိုင်တဲ့ သာယာဝပြောမှုများပေါ်ပေါက်စေရန်အတွက် အခြေခံအဆောက်အဦများ ဖြစ်တဲ့ လမ်းပန်းဆက်သွယ်ရေး၊ လျှပ်စစ်မီးရရှိရေး၊ ကျန်းမာရေး၊ ပညာရေးတို့ တိုးတက်ဖြစ်ထွန်းမှုတွေ လိုအပ်ပါတယ်။ ဒါကြောင့်မို့လို့ လျှပ်စစ်မီးသုံးစွဲမှုတိုးတက်ရေးဟာ ဆင်းရဲနွမ်းပါးမှုလျှော့ချရေး အတွက် အရေးကြီးကဏ္ဍတစ်ရပ်ဖြစ်ပါတယ်။ မြန်မာနိုင်ငံဟာ လူတစ်ဦးချင်းလျှပ်စစ်သုံးစွဲနိုင်မှုဟာ ကမ္ဘာပေါ်မှာ အနိမ့်ပါးဆုံးထဲမှာပါဝင်ပြီးတော့ ကမ္ဘာ့သုံးစွဲမှုရဲ့ ပျမ်းမျှ အပုံ ၂၀ ပုံ ၁ ပုံခန့်သာရှိပါတယ်။ မြန်မာနိုင်ငံရဲ့ လျှပ်စစ်မူဝါဒအရ ၂၀၃၀ ရောက်မှသာလျှင် လူတိုင်းဟာလျှပ်စစ်မီးသုံးစွဲနိုင်မှာဖြစ်ပါ တယ်။ သို့ဖြစ်ပါ၍ ကျေးရွာများမှာ လျှပ်စစ်မီးသုံးစွဲဖို့အတွက် ဆင်းရဲနွမ်းပါးမှုလျှော့ချရန် ကိုယ်ထူ ကိုယ်ထ လျှပ်စစ်မီးလင်းရေးကော်မတီများက လျှပ်စစ်နှင့်စွမ်းအင်ဝန်ကြီးဌာနလက်အောက်နေပြီး တော့ စည်းကမ်းချက် ၁၂ ချက်ချမှတ်ပြီးတော့မှ လျှပ်စစ်သွယ်တန်းခွင့်ပြုခဲ့ပါတယ်။ ဒီအခါမှာ ကိုယ်ထူ ကိုယ်ထမီးလင်းရေးကော်မတီအများစုဟာ ပွင့်လင်းမြင်သာမှုမရှိခြင်း၊ တာဝန်ယူမှု၊ တာဝန်ခံမှုမရှိခြင်း၊ လူအများလျှပ်စစ်မီးသုံးစွဲရေးကို ရှေးရှုဆောင်ရွက်မှုမရှိခြင်းတို့ကြောင့်မို့လို့ မကြာခဏ ကျေးရွာ ပြည်သူအများရဲ့ တိုင်ကြားမှုများ၊ တိုင်ကြားစာများရရှိခဲ့ပါတယ်။ သို့သော် မြို့နယ်လျှပ်စစ်မီးလင်းရေး ကော်မတီများကလည်း ထိရောက်စွာဖြေရှင်းနိုင်ဖို့ရန်အတွက် သတ်မှတ်ထားတဲ့ ကျင့်ထုံးနဲ့လုပ်ပိုင်ခွင့် များအားနည်းတဲ့အလျောက် ကျေးရွာလျှပ်စစ်မီးလင်းရေးကော်မတီများရဲ့ ပြဿနာအားလုံးကို ဖြေရှင်း နိုင်ဖို့ အားနည်းခဲ့ရပါတယ်။ ကျွန်တော်တို့မြို့နယ်မှာ ကျေးရွာငါးရွာမှာ ကိုယ်ထူကိုယ်ထလျှပ်စစ်မီး ကော်မတီများရှိတဲ့အခါမှာ ကျေးရွာတစ်ရွာသာလျှင် ကျွန်တော်တို့ မြို့နယ်ကော်မတီကနေပြီးတော့ ဆောင်ရွက်လို့ရပါတယ်။ ၂၀ ရာခိုင်နှုန်းလောက်ကပဲ လျှပ်စစ်မီးလင်းရေးကော်မတီ၊ မြို့နယ်ကြီးကြပ် ရေးကော်မတီရဲ့ ဆောင်ရွက်မှုကို လိုက်နာပြီးဖြေရှင်းပေးခဲ့ပါတယ်။ ကျန်တဲ့ကျေးရွာများ ယနေ့အချိန် အထိ ဖြေရှင်းဆောင်ရွက်ဖို့ရန်အတွက် လိုက်နာမှုအားနည်းတုန်းပဲရှိပါသေးတယ်။ ဒါပေမဲ့ ကျွန်တော် တို့မြို့နယ်ဟာ လာမယ့် ၂၀၁၇-၂၀၁၈ ဘဏ္ဍာရေးနှစ်မှာ NEP စီမံကိန်းအရ ကျေးရွာပေါင်း ၄၅ ရွာမှာ လျှပ်စစ်မီးလင်းဖို့ရန်အတွက် ရှိနေပါတယ်။ ဒါကြောင့်မို့လို့ လျှပ်စစ်မီးလင်းရေးကော်မတီများဟာ လည်း အချိန်အတိုင်းအတာအထိတော့ လိုအပ်နေပါသေးတယ်။ ဒါကြောင့်မို့လို့ အဓိကကတော့ ပြောင်းလဲ လာတဲ့ ဒီမိုကရေစီခေတ်နဲ့အညီ လျှပ်စစ်မီးလင်းရေးကော်မတီများအားလုံးဟာ တာဝန်ယူမှု၊ တာဝန် ခံမှုရှိဖို့ လိုအပ်ပါတယ်။ ဒီအပြင် စွမ်းဆောင်ရည်ပြည့်မီတဲ့ အဖွဲ့အစည်းများဖြစ်ပေါ်လာဖို့ရန်အတွက် လျှပ်စစ်နှင့်စွမ်းအင်ဝန်ကြီးဌာနကနေပြီးတော့ လိုအပ်တဲ့ စည်းမျဉ်းစည်းကမ်းတွေ၊ နည်းဥပဒေတွေ ထုတ်ပြန်ပေးဖို့ရာလည်း ကျွန်တော့်အနေနဲ့ အလေးအနက်တိုက်တွန်းပါတယ်။ ဒါကြောင့်မို့လို့ ကျွန်တော့်အနေနဲ့ကတော့ ယနေ့ဒီအချိန်အခါမှာ ဒေါ်မိကွန်ချမ်းရဲ့အဆိုအား အပြု သဘောနဲ့ပဲ ဆွေးနွေးတင်ပြအပ်ပါတယ်ခင်ဗျား။</speech>
<speech type='speaker'> ချောက်မဲဆန္ဒနယ်မှ ဦးဘိုကြီး ဆွေးနွေးဖို့ဖြစ်ပါတယ်။</speech>
<speech><mp id='258'>ဦးဘိုကြီး(ချောက်မဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များ၊ ပြည်ထောင်စုဝန်ကြီးနှင့် ဧည့်သည်တော်များအားလုံး မင်္ဂလာပါ လို့ နှုတ်ခွန်းဆက်သ ဂါရဝပြုအပ်ပါတယ်။ ကျွန်တော်ကတော့ မကွေးတိုင်းဒေသကြီး၊ ချောက်မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဦးဘိုကြီး ဖြစ်ပါတယ်။ ကျွန်တော်အဆိုပြုတဲ့ အလွှာမှာ ကျွန်တော့်အနေနဲ့ ဆွေးနွေးချင်တာ သုံးချက်ရှိပါတယ်။ (၁) အချက်ကတော့ ဒီမီးလင်းရေး ကော်မတီပယ်ဖျက်ရေး၊ (၂) လုပ်ငန်းတွေကို လျှပ်စစ်နှင့်စွမ်းအင်ဝန်ကြီးဌာနအောက်ပို့ရေး၊ (၃) အချက်က အစိုးရကိုတိုက်တွန်းခြင်းဖြစ်ပါတယ်။ (၁)အချက်အနေနဲ့ ကျွန်တော်တို့ချောက်မြို့နယ်မှာ လျှပ်စစ်မီးလင်းရေးလုပ်တဲ့အခါမှာ တော်တော်များများတော့ အဆင်ပြေပါတယ်။ အဲဒီအထဲမှာမှ ကျေးရွာနှစ်ခုကို ကျွန်တော်တင်ပြပါမယ်။ အဲဒီမှာ ဂွေးပင်အုပ်စုရဲ့ ကင်မွန်းခြုံ ကျေးရွာမှာ အိမ်ခြေ ၂၃၅ အိမ်ရှိတယ်။ အဲဒီမှာသူတို့က ၈၀ အိမ်ကို ပိုက်ဆံတွေကောက်ပြီးတော့ အဖွဲ့နဲ့မီးလင်းဖို့လုပ်ပါတယ်။ လုပ်တဲ့အခါ မီးလင်းသွားပါတယ်။ လင်းပြီးမှ သုံးလလောက်အနေကျမှ အဲဒီအဖွဲ့ကနေပြီးတော့ အကြွေးတွေရှိသေးတယ်။ ပိုက်ဆံထပ်ကောက်တယ်။ လော်စပီကာနဲ့အော်တယ်။ အော်တဲ့အခါကျ တော့ သူတို့ကမပေးဘူး။ တစ်ခါတည်းပေးပြီးသားဆိုတော့ ကျေးရွာတွေက လောလောဆယ်မပေး သေးဘူး။ အဲဒီအခါမှာ အဲဒီမီးလင်းရေးအဖွဲ့က မြို့နယ်လျှပ်စစ်အင်ဂျင်နီယာတွေမသိဘဲနဲ့ သူတို့အဖွဲ့ ကနေပြီးတော့ မီးကိုသွားဖြုတ်လိုက်ပါတယ်။ အဲဒါနဲ့ အဲဒီရွာကအကုန်လုံးကနေပြီးတော့ အဆင့်ဆင့် တိုင်ကြားပါတယ်။ နောက် ငွေစာရင်းရှင်းတမ်းမရှင်းတာတွေ ပဲခူးတိုင်းအစိုးရအဖွဲ့ကိုတိုင်ပါတယ်။ အဲဒီအခါမှာ ၁၂-၁၀-၂၀၁၆ ရက်နေ့မှာ ချောက်မြို့နယ်စာရင်းစစ်ရုံးကလည်း စာရင်းစစ်ပါတယ်။ နောက် ၁၉-၁၀-၂၀၁၆ ရက်နေ့မှာ ပဲခူးတိုင်းအစိုးရအဖွဲ့ကနေပြီးတော့ လျှပ်စစ်ဓာတ်အားပေးလုပ်ငန်း ကိုစာပို့ပါတယ်။ ပဲခူးတိုင်းအစိုးရအဖွဲ့အနေနဲ့ မီးကြိုးတွေဖြုတ်ချတဲ့အခါမှာ တရားဥပဒေအရ အရေးယူရန် စာထုတ်တယ်။ ဒါနဲ့လည်း အရေးယူမှုက သိပ်မပြတ်သားတဲ့အခါကျတော့ ကျွန်တော်တို့ ၂၅-၄-၂၀၁၇ ရက်နေ့ကျတော့ ပြည်သူ့လွှတ်တော်ကိုယ်စားလှယ်၊ အမျိုးသားလွှတ်တော်ကိုယ်စား လှယ်၊ တိုင်းဒေသကြီးကိုယ်စားလှယ်နှစ်ဦး၊ နောက် လျှပ်စစ်ဓာတ်အားဖြန့်ဖြူးရေးမှ တိုင်းဒေသကြီး အဆင့်၊ ခရိုင်အဆင့်၊ ထွေ/အုပ်၊ မြို့နယ်နဲ့ ကျွန်တော်တို့ ကျေးရွာကိုဆင်းရပါတယ်။ ဆင်းတဲ့အခါမှာ သူတို့ဘာဖြစ်လဲဆိုတော့ အဲဒီရွာက ဘာမှစာရင်းမရှင်းတာတွေ၊ ဆောင်ရွက်ချက်တွေမလုပ်တာတွေ တင်ပြုကြတယ်။ ကျွန်တော်တို့ဆွေးနွေးကြတယ်။ ဒါနဲ့ ကျွန်တော်တို့ပြီးတဲ့အခါ ကျွန်တော်တို့ လွှတ်တော်ဘက်ကတော့ တိုင်းဒေသကြီးလွှတ်တော်နှစ်ယောက်ကို ကျွန်တော်တို့က သက်ဆိုင်ရာ မကွေးတိုင်းလွှတ်တော်ဥက္ကဋ္ဌကြီးဆီကို တင်ပြခိုင်းတယ်။ ထို့အတူ ဒီဘက်က ဌာနဆိုင်ရာကလည်း ထွေ/အုပ်ကလည်းပါတယ်။ ဌာနဆိုင်ရာကလည်း အစိုးရအဖွဲ့ကို တင်ပြခိုင်းတယ်။ ကျွန်တော်တို့က စုစည်းပြီးတော့ ဘာလုပ်သင့်တယ်ဆိုတာကို ကြီးကြပ်တယ်။ သို့သော်ငြားလည်း အဖြေက ဘာမှရေရေ ရာရာထွက်မလာသေးဘူး။ ထွက်မတာနဲ့ ဖုန်းတွေဆက်ကြတာပေါ့။ ဒါနဲ့ သောကြာနေ့နဲ့ စနေနေ့က ကျွန်တော်ချောက်မြို့နယ် အထွေထွေအုပ်ချုပ်ရေးမှူးရုံးကိုလှမ်းဆက်တယ်။ နောက်ပြီး မြို့နယ် အင်ဂျင်နီယာကိုဆက်တယ်။ ရွာကလည်းဆက်တယ်။ သို့သော်လည်း ယနေ့အထိ ပွင့်လင်းမြင်သာတဲ့ ဆုံးဖြတ်ချက်နဲ့ အဖြေကကျမလာသေးပါဘူး။ ဒါကတစ်ချက်ပါ။ နောက်တစ်ချက်က ကျွန်တော်တို့ နောက်တစ်ရွာကတော့ မကွေးတိုင်းဒေသကြီး၊ ချောက်မြို့နယ် ဆားတောင်ကျေးရွာမှာ 11 KV လိုင်းအားကို မန္တလေးတိုင်းဒေသကြီး၊ ကျောက်ပန်းတောင်းမြို့နယ် စတိုင်ကျေးရွာသို့သွယ်တန်းရန် တိုင်းဒေသကြီး ဘတ်ဂျက်ရှိပြီးတော့ ဝန်ကြီးချုပ်နှစ်ဦးကလည်း သဘောတူချက်ရရှိထားသော်လည်း ယခုထက်တိုင် ယခင်ကုန်ကျငွေများကို မျှဝေမထည့်ဝင်သဖြင့် မီးသွယ်တန်းလို့မရဘူးလို့ အခြေအနေ ဖြစ်နေတယ်။ ကျွန်တော်တင်ပြချင်တာက ဘာပဲပြောပြော ဒီဥစ္စာတွေက တိုင်းဒေသကြီး/ ပြည်နယ် အစိုးရတွေနဲ့ လုံးဝအဓိကဖြစ်ပါတယ်။ သူတို့အနေနဲ့ အမြန်ဆုံးစိစစ်ပြီးတော့ အဖြေကို မြန်မြန်လေး ပေးစေချင်တယ်။ ပေးပြီးတော့ ဒီအဖွဲ့တွေကိုလည်း ကျွန်တော့်ရဲ့ ဆွေးနွေးချက်မှာတော့ လက်ရှိအဖွဲ့ တွေကို ကျွန်တော်ဖျက်သိမ်းစေချင်တယ်။ သို့သော်လည်း နောက် ကျွန်တော်တို့က တိုင်းပြည်မှာ အများကြီး လျှပ်စစ်တွေလိုတယ်။ ကျွန်တော်တို့ ချောက်မြို့နယ်မှာဆိုရင် ရွာ ၂၃၀ မှာ ၅၀ ပဲလင်းသေး တယ်။ ကျန်တာတွေက မလင်းသေးဘူး။ အဲဒီတော့ မီးလင်းရေးအတွက်လည်း အဖွဲ့တော့ ထပ်ဖွဲ့ရမယ် လို့ ကျွန်တော် အကြံပြု တင်ပြပါတယ်။ လျှပ်စစ်အင်ဂျင်နီယာ(မြို့နယ်)ကပါရမယ်။ အထွေထွေ အုပ်ချုပ်ရေးမှူးရုံးမှကိုယ်စားလှယ်ပါရမယ်။ နောက် မြို့မိမြို့ဖထဲက စိတ်ဝင်စားသူကပါရမယ်။ ကျေးရွာလည်း ပါရမယ်။ အဲဒီအဖွဲ့တွေဖွဲ့ပြီးတော့ ဆက်ပြီးတော့လုပ်သင့်တယ်လို့ ကျွန်တော်တင်ပြပါ တယ်။ နောက်တစ်ချက်က လျှပ်စစ်ဝန်ကြီးဌာနအောက်ကို လွှဲပြောင်းပေးရန်နှင့်ပတ်သက်ပြီးတော့ တင်ပြချင်တာက အဓိကကဘတ်ဂျက်ပါ။ ကျွန်တော်တို့ လွှတ်တော်တွေမှာ ကျန်းမာရေး၊ ပညာရေး၊ ကျေးလက် လျှပ်စစ်တင်တိုင်း ဘတ်ဂျက်မှာမပါဘူးဘဲဖြေနေတာ တွေ့ရပါတယ်။ ဒါဆိုရင် ကျွန်တော်တို့က ပြည်ထောင်စုစာရင်းစစ်ချုပ်ရဲ့ ၂၀၁၅-၂၀၁၆ နှစ်ချုပ်အစီရင်ခံစာမှာ ပူးပေါင်း ငွေစာရင်းကော်မတီရဲ့ အစီရင်ခံစာဖြစ်ပါတယ်။ အဲဒီမှာ အဓိကချုပ်ပြောရရင် ပိုက်ဆံတွေမသုံးနိုင်လို့ ပြန်အပ်ရတာက ဘီလီယံ ၂၄၀၁.၅၉ ဘီလီယံရှိတယ်။ နောက် စက်ရုံ၊ အလုပ်ရုံတွေတည်ထားတယ်။ အလုပ်မဖြစ်ဘူး။ ရပ်ထားရတယ်။ ဝန်ထမ်းတွေ လစာပေးနေရတယ်။ ဒါမျိုးတွေဖြစ်နေတယ်။ နောက်တစ်ချက်က အခုထပ်ဝေထားတဲ့ ပြည်ထောင်စုလွှတ်တော်ရဲ့ ၂၀၁၆-၂၀၁၇ ဘဏ္ဍာရေး နှစ်ပတ်လည်မှာလည်းပါတယ်။ လိုငွေပြနေတာ။ ကျွန်တော်တို့ အစိုးရတက်လာပြီးမှ ပထမသူတို့လိုငွေ ပြတာက ၃၀၀၀ ကျော်။ နောက် ကျွန်တော်တို့စိစစ်တဲ့အခါမှာ ၄၀၀၀ ကျော်စိစစ်ပေးလိုက်တယ်။ အခု တကယ်သုံးလာတဲ့အခါ ကျတော့ ၂၀၆၂ ဘီလီယံပဲသုံးတယ်။ ဘီလီယံပေါင်း ၁၉၄၇ ဘီလီယံကျန် နေတယ်။ ကျွန်တော်တင်ပြချင်တာက၊ အစိုးရအဖွဲ့ကိုတိုက်တွန်းချင်တာက တခြားနိုင်ငံတွေမှာဆိုရင် ကိုရီးယားမှာ Nction Assembly သွားတဲ့ အဲဒီဌာနရှိတယ်။ သူတို့တိတိကျကျသုံးတယ်။ မသုံးရင် အရေးယူတယ်။ အခုဒီစာအုပ်တွေမှာတော့ သူတို့ရေးထားတာက ဘာကြောင့်၊ ဘာကြောင့်၊ ဘာကြောင့် ဒါတွေပဲ ရေးထားတယ်။ ဒါကြောင့်မို့လို့ အစိုးရအဖွဲ့အနေနဲ့ တိုက်တွန်းချင်တာက တကယ်လို့မသုံးရင် ဒီဘတ်ဂျက်တွေကို သေချာဘာကြောင့်လဲဆိုတာ အဖွဲ့နဲ့စိစစ်ပြီးတော့ သုံးစေချင်တယ်။ ဒါကြောင့် ဘတ်ဂျက်တွေရမှာပေါ့။ ဒါမှ လျှပ်စစ်ကဘတ်ဂျက်တွေ ရမှာပေါ့။ အခုအဲဒီလိုအပ်တဲ့ဘတ်ဂျက်တွေက မရဘဲနဲ့ ဘတ်ဂျက်ချပေးမယ့်ပိုက်ဆံတွေက ပြန်အပ်နေတယ်။ ဒါကို ကျွန်တော် အစိုးရအဖွဲ့ကို တိုက်တွန်းချင်ပါတယ်။ ဒါကြောင့်မို့လို့ချုပ်ပြီးတော့ တင်ပြရရင်တော့ ဒေါ်မိကွန်ချမ်းရဲ့ အဆိုမှာပါတဲ့ အတိုင်းပဲ ဒေါ်မိကွန်ချမ်း၊ ပေါင်မဲဆန္ဒနယ်ကတင်သွင်းတဲ့ နိုင်ငံတော်တစ်ဝန်းရှိကျေးလက်ဒေသတွင် လျှပ်စစ်မီးရရှိရန်အတွက် ကျေးလက်မီးလင်းရေးကော်မတီဖွဲ့စည်းထားပုံနှင့်ဖျက်ပြီးတော့ လျှပ်စစ်မီး နှင့်ပတ်သက်တဲ့ လျှပ်စစ်နှင့်စွမ်းအင်ဝန်ကြီးဌာနကို ပြန်လည်ပေးအပ်ဖို့ဆိုတဲ့အစိုးရကို တိုက်တွန်းတဲ့ အဆိုကို ကျွန်တော်ကတော့ ဆွေးနွေးတင်ပြအပ်ပါတယ်။ ကျေးဇူးတင်ပါတယ်။</speech>
<speech type='speaker'>
ကိုယ်စားလှယ်တွေ ဆွေးနွေးတဲ့အခါမှာ စကားလုံးအထားအသို၊ အဖြတ် အတောက် သတိပြုပါ။
</speech>
</new_section>
<new_section>
<title>ဒေါ်မိကွန်ချမ်း၊ ပေါင်မဲဆန္ဒနယ်က တင်သွင်းသည့်အဆိုနှင့်စပ်လျဉ်း၍ သက်ဆိုင်ရာ ပြည်ထောင်စုအဆင့် အဖွဲ့အစည်းဝင်က ပြန်လည်ရှင်းလင်းဆွေးနွေးခြင်းနှင့် လွှတ်တော်၏ အဆုံးအဖြတ်ရယူခြင်း</title>
<speech type='speaker'>
လျှပ်စစ်နှင့် စွမ်းအင်ဝန်ကြီးဌာနက ပြန်လည်ရှင်းလင်းဆွေးနွေးရန် ဖြစ်ပါ တယ်။
</speech>
<speech><agency id='17'>ဒေါက်တာထွန်းနိုင်(ဒုတိယဝန်ကြီး၊ လျှပ်စစ်နှင့် စွမ်းအင်ဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးနှင့် ပြည်သူ့လွှတ်တော်ကိုယ်စားလှယ်များအားလုံး၊ မင်္ဂလာအပေါင်းနှင့် ပြည့်စုံကြပါစေလို့ နှုတ်ခွန်းဆက်သအပ်ပါတယ်။ မွန်ပြည်နယ်၊ ပေါင်မဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဒေါ်မိကွန်ချမ်း၏ အဆိုနှင့်ပတ်သက်၍ လျှပ်စစ်နှင့်စွမ်းအင်ဝန်ကြီးဌာနကိုယ်စား ကျွန်တော် ဒုတိယဝန်ကြီး ဒေါက်တာထွန်းနိုင်က ရှင်းလင်းဖြေကြားသွားမှာဖြစ်ပါတယ်။ လျှပ်စစ်နှင့် စွမ်းအင်ဝန်ကြီးဌာနက နှစ်စဉ်ဘတ်ဂျက်ခွဲဝေရရှိတဲ့ ပမာဏများအပေါ်မူတည်ကာ ကျေးရွာများ လျှပ်စစ်ဓာတ်အားရရှိအောင် အတတ်နိုင်ဆုံးကြိုးပမ်းဆောင်ရွက်ပေးနေတာ ဖြစ်ပါတယ်။ လက်ရှိ အချိန်အထိ နိုင်ငံတော်ရဲ့ ဘတ်ဂျက်များကိုသုံးစွဲပြီး တည်ဆောက်ပေးခဲ့တာ ကျေးရွာစုစုပေါင်း ၂၉၅၇ ရွာကို လျှပ်စစ်ဓာတ်အားရရှိအောင် ဆောင်ရွက်ပေးနိုင်ခဲ့တာရှိပါတယ်။ ဝန်ကြီးဌာနက နိုင်ငံ့ဘဏ္ဍာ ရန်ပုံငွေအစီအစဉ်များနှင့် နှစ်တိုင်း အဲဒီလိုဆောင်ရွက်ပေးတဲ့အခါမှာ ပြီးခဲ့တဲ့ခေတ်ကာလကို ပြန်လည်သုံးသပ်ကြည့်လိုက်တဲ့အခါ ၂၀၀၉ ခုနှစ်မတိုင်မီ ကာလများအတွင်းမှာ နှစ်စဉ်ကျေးရွာပေါင်း ပျမ်းမျှ ၁၀ ရွာခန့်ကိုသာ နိုင်ငံတော်ဘတ်ဂျက်နှင့် ဆောင်ရွက်နိုင်တာကိုတွေ့ရနိုင်သလို ၂၀၀၉ ခုနှစ် ကနေ ၂၀၁၃ ခုနှစ်ကာလအတွင်းမှာဆိုရင် ကျေးရွာပေါင်းနှစ်စဉ်ပျမ်းမျှ ၅၀ ခန့်ကိုသာ ဆောင်ရွက်ပေး နိုင်ပါတယ်။ ၂၀၁၄ ခုနှစ်ကနေ ၂၀၁၆ ခုနှစ်များအတွင်းမှာဆိုရင် နှစ်စဉ်ပျမ်းမျှ ကျေးရွာပေါင်း ၄၄၀ ခန့်အထိ လျှပ်စစ်ဓာတ်အားရရှိအောင် နိုင်ငံတော်ဘတ်ဂျက်နဲ့ ဆောင်ရွက်နိုင်တာဖြစ်ပါတယ်။ ကျွန်တော် Power Point နဲ့ ရှင်းလင်းတင်ပြဖို့ ခွင့်ပန်ကြားအပ်ပါတယ်။ တင်ပြသွားတဲ့အချက်များ ဖြစ်ပါတယ်။ တစ်နည်းအားဖြင့် ဒီတင်ပြချက်ဟာ ဘာကိုရှင်းလင်းတင်ပြချင်တာလဲဆိုရင် နိုင်ငံတော်ရဲ့ ဘတ်ဂျက်ခွဲဝေချထားမှုပမာဏ များများပြားပြားရရှိနိုင်မှသာ နှစ်စဉ် ဝန်ကြီးဌာနကနေ ကျေးရွာတွေ လျှပ်စစ်ဓာတ်အားရရှိအောင် ဆောင်ရွက်နိုင်တဲ့အခြေအနေတွေဖြစ်ပါတယ်။ ဒီနှုန်းထားနဲ့သာ သွားမယ်ဆိုရင် နိုင်ငံမှာ ကျန်ရှိနေတဲ့ ကျေးရွာပေါင်း လေး၊ ငါး၊ ခြောက်သောင်းကို ဆောင်ရွက်ဖို့ရာ တာဝန်တွေ ကျန်ရှိနေသေးတာကို ချင့်ချိန်ရမှာဖြစ်ပါတယ်။ နိုင်ငံတော်က ဘတ်ဂျက်တိုးမြှင့်ချထားပေး တဲ့အခြေအနေအပေါ်မှာအခြေခံပြီးတော့ တင်ပြပါခုနှစ်များအတွင်းမှာ ယခင်နှစ်များကထက် အခြေအနေတွေပိုပြီးတော့ ကျေးရွာတွေကို လျှပ်စစ်ဓာတ်အားရရှိနိုင်အောင် ဆောင်ရွက်နိုင်လာတယ် ဆိုတာကို တွေ့ရှိနိုင်မှာဖြစ်ပါတယ်။ သို့တိုင်အောင် မီးလင်းရန်ကျန်ရှိတဲ့ ကျေးရွာပေါင်းများစွာကျန်ရှိ တဲ့အတွက်ကြောင့် ထိုကျေးရွာများက နိုင်ငံတော်ရဲ့ အစီအစဉ်နဲ့ ၎င်းတို့ရဲ့ကျေးရွာတွေကို ရောက်ရှိလာ မယ့်အချိန်ထက် ဆောလျင်စွာအသုံးပြုလိုကြတဲ့စိတ်ဆန္ဒတွေလည်း ရှိနိုင်ကြတာ ဖြစ်ပါတယ်။ ဒီအတွက်ကြောင့် ကျေးရွာများအတွင်းမှာ ကိုယ်ထူကိုယ်ထစနစ်နဲ့ ငွေကြေးစုဆောင်းပြီး ကျေးရွာ မီးလင်းရေးလုပ်ငန်းတွေကို မြန်မြန်ဆန်ဆန်ဆောင်ရွက်လိုတဲ့အခါမှာ ကိုယ်ပိုင်အစီအစဉ်များဖြင့် တည်ဆောက်ဆောင်ရွက်ခွင့်ပြုပါရန်ဆိုပြီး ဝန်ကြီးဌာနကိုလျှောက်ထားခွင့်ပြုချက်တောင်းခံလာတာ ဖြစ်ပါတယ်။ ဝန်ကြီးဌာနအနေနဲ့ ကျေးရွာများရဲ့ လိုလားချက်ကို ဟန့်တားရန် အတော်ခဲယဉ်းပါတယ်။ ဒီအတွက်ကြောင့် ကျေးရွာများရဲ့ မီးလင်းရေးကော်မတီတွေကို ဖွဲ့စည်းပြီး ဆောင်ရွက်စေတာဖြစ်ပါ တယ်။ စာလုံးလေးအနေနဲ့ အနည်းငယ်သေးနေသော်လည်းပဲ ညာဘက်အခြမ်းမှာ ရှိနေတဲ့ဇယားမှာ ပါရှိတဲ့စာသားလေးကို ကျွန်တော် ဖတ်ပြလိုပါတယ်။ ဇယားရဲ့ အောက်ခြေမှာမှတ်ချက်ဆိုပြီးတော့ ၁၀၂-၂၀၁၆ ရက်နေ့တွင် မုပ္ပလင်ကျေးရွာ ရွာလယ်သာသနာ့ဗိမ္မာန်တော်၌ပြုလုပ်သည့် မီးလင်းရေး ကော်မတီနှင့် ပြည်သူလူထုတွေ့ဆုံရှင်းလင်းခြင်းအစီအစဉ်အဝေးဆုံးဖြတ်ချက်အရ ဖွဲ့စည်းသည်ဆိုတဲ့ အကြောင်းအရာလေးကို တွေ့ရနိုင်ပါတယ်။ အဆိုပါညာဘက်ဇယားလေးကို မြို့နယ်အုပ်ချုပ်ရေးမှူးရုံးကို တင်ပြပြီးတော့မှမြို့နယ်အုပ်ချုပ် ရေးမှူးရုံးကနေပြီးတော့ အဆိုပါကျေးရွာမီးလင်းရေးကော်မတီအား အတည်ပြုကြောင်းဆိုတဲ့ အကြောင်းကြားစာ ထုတ်ပြန်တာဖြစ်ပါတယ်။ တစ်နည်းအားဖြင့်ပြောရရင် မီးလင်းရေးကော်မတီတွေ ကို ကျေးရွာများမှာရှိတဲ့ ကျေးရွာပြည်သူများက ၎င်းတို့ရဲ့ လွတ်လပ်တဲ့ဆန္ဒသဘောထားများနှင့် ရွေးချယ်ပြီး အတည်ပြု ကြတာဖြစ်ပါတယ်။ အချို့သောကျေးရွာများမှာတော့ ဟိုးယခင်ကဖွဲ့စည်းခဲ့တဲ့ အနေအထားလေးတွေ၊ အားနည်းမှုတွေရှိကောင်းရှိခဲ့နိုင်တာဖြစ်ပါတယ်။ ဒီလိုမျိုးကျေးရွာမီးလင်းရေး ကော်မတီများဖွဲ့စည်းပြီး ကျေးရွာမှာရှိတဲ့ အိမ်တွေအသီးသီးကနေပြီးတော့ ၎င်းတို့ရဲ့ ငွေကြေးတတ်နိုင် စွမ်းအား၊ ၎င်းတို့ရဲ့ စိတ်ဆန္ဒအလျှောက်ကျေးရွာမီးလင်းကော်မတီရဲ့ ရန်ပုံငွေတွေကို ထည့်ဝင်ကြရတာ ဖြစ်ပါတယ်။ အဲဒီလို ထည့်ဝင်ဆောင်ရွက်ရတဲ့အခါမှာ ကျေးရွာရဲ့ တည်နေရာ၊ ဆောင်ရွက်ရမယ့် လုပ်ငန်းပမာဏတွေအပေါ်မှာမူတည်ပြီး ငွေကြေးလိုအပ်ချက်ပမာဏအနည်းအများကွာခြားမှုအရ ထည့်ဝင်ကြရတဲ့ငွေကြေးတွေကတော့ ခြားနားကြတာဖြစ်ပါတယ်။ အချို့သောကျေးရွာအိမ်ထောင်စု တွေကတော့ ၎င်းတို့ရဲ့ လွတ်လပ်တဲ့ဆန္ဒ၊ သဘောထားအလျောက်ကို လျှပ်စစ်မီးအသုံးပြုလိုခြင်းမရှိ ဆိုပြီး ဆန္ဒပြု ကာ ထည့်ဝင်ခြင်းမရှိတာဖြစ်တတ်သလို အခြားကျေးရွာပြည်သူများနည်းတူ ထည့်ဝင်မှု ထက် လျော့နည်းပြီးထည့်ဝင်ကြတဲ့ လူတွေလည်း ကိစ္စတွေလည်းရှိလာကြပါတယ်။ ကောက်ခံရရှိတဲ့ရန်ပုံငွေတွေနဲ့ ကျေးရွာမီးလင်းရေးကော်မတီက လျှပ်စစ်တည်ဆောက်ခြင်း လုပ်ငန်းများကို ပုဂ္ဂလိကကုမ္ပဏီများနှင့်ဖွဲ့စည်းထားတဲ့ လျှပ်စစ်ကျွမ်းကျင်လက်မှတ်ရထားသောသူ များကို ငှားရမ်းပြီး တည်ဆောက်ဆောင်ရွက်ကြရတာဖြစ်ပါတယ်။ လုပ်ငန်းများပြီးစီးပြီးတဲ့နောက်မှာ ရန်ပုံငွေထည့်ဝင်ပြီးတဲ့အိမ်ထောင်စုများက လျှပ်စစ်ဓာတ်အား အသုံးပြုခွင့်ရရှိတဲ့အချိန်မှာ ရန်ပုံငွေ ထည့်ဝင်ခဲ့ခြင်းမရှိတဲ့အိမ်ထောင်စုတွေက ကုန်ကျစရိတ်မထည့်ဝင်ဘဲနဲ့ လျှပ်စစ်မီးအသုံးပြုလိုလာကြ တာ၊ အချို့အိမ်ထောင်စုတွေက အများနည်းတူထည့်ရမယ့်ပမာဏထက် များစွာသက်သာတဲ့နှုန်းထားနဲ့ ထည့်ဝင်လာကြတယ်ဆိုတဲ့ကိစ္စရပ်လေးတွေလည်း ကြားသိရတာဖြစ်ပါတယ်။ ထိုဖြစ်စဉ်များကြောင့် မီးမရရှိသေးတဲ့ ကျေးလက်ပြည်သူများက ထိုကျေးရွာမီးလင်းရေးကော်မတီများကို ပြန်လည်တိုင်ကြား တဲ့ ကိစ္စရပ်တွေပေါ်ပေါက်လာတတ်ပါတယ်။ ရံဖန်ရံခါမှာ မီးလင်းရေးကော်မတီတွေက ငွေကြေးစီမံ ခန့်ခွဲမှုကိစ္စရပ်များကို ထိုကျေးရွာသားများက ကျေလည်မှုမရှိတဲ့အတွက်ကြောင့်လည်းကောင်း၊ ရုံးလုပ်ငန်းဆိုင်ရာအချို့ကိစ္စရပ်များကို မသိနားမလည်တဲ့အတွက်ကြောင့်လည်းကောင်း အမျိုးမျိုး တိုင်ကြားမှုတွေလည်း ပေါ်ပေါက်လာတတ်ပါတယ်။ မီးလင်းရေးကော်မတီတွေကိုဖွဲ့စည်းကာ လျှပ်စစ်မီးရရှိတဲ့ကျေးရွာများဟာ တစ်နိုင်ငံလုံးမှာ ၇၄၄၁ ရွာရှိတာဖြစ်ပါတယ်။ အများစုဟာ အောင်မြင်စွာဆောင်ရွက်နေတာလည်း လေ့လာတွေ့ရှိရပါတယ်။ သို့သော် အချို့သောကျေးရွာများမှာ ကျေးရွာမီးလင်းရေးကော်မတီဝင်များက ပွင့်လင်းမြင်သာစွာငွေစာရင်းမရှင်းလင်းမှုများကြောင့် ဖြေရှင်းရန်ကိစ္စတွေ ပေါ်ပေါက်လာတာဖြစ်ပါတယ်။ မီးလင်းရေးကော်မတီဖွဲ့စည်းမှုခိုင်မာရေးအတွက် လည်း ကျေးရွာပြည်သူများကိုယ်တိုင် ရွေးချယ်တင်မြှောက်တဲ့ရပ်မိရပ်ဖများနဲ့ ဖွဲ့စည်းထားခြင်းဖြစ်၍ ထိုအဖွဲ့များကို ဖျက်သိမ်းမယ်ဆိုပါက ကျေးရွာပြည်သူများရဲ့ သဘောဆန္ဒဖြင့်သာ ဖျက်သိမ်းခြင်းဖြင့် ဆောင်ရွက်ရ မယ့်အနေအထားဖြစ်နေတာဖြစ်ပါတယ်။ မည်သည့်ပြင်ပအဖွဲ့အစည်းကမှ ပြန်၍ဖျက်သိမ်း ဆောင်ရွက်ရန် မပြု သင့်ဘူးဆိုတာမျိုးလည်း သုံးသပ်တွေ့ရှိရတာဖြစ်ပါတယ်။ ၂၀၁၇ ခုနှစ် ဇူလိုင်လကုန်ကနေပြီးတော့ တစ်နိုင်ငံလုံးမှာ ကိုယ်အားကိုယ်ကိုးမီးလင်းပြီးတဲ့ ရွာပေါင်း ၇၄၄၁ ရွာရှိပါတယ်။ ကိုယ်အားကိုယ်ကိုးမီးလင်းရေးနှင့် တည်ဆောက်ဆဲကျေးရွာပေါင်းက ၁၁၉၈ ရွာရှိပြီး အဆိုပါနည်းလမ်းဖြင့်ဆောင်ရွက်ရန် တင်ပြလျှောက်ထားတဲ့ရွာပေါင်းဟာ ၃၀၃ ရွာသာရှိတာ တွေ့ရမှာဖြစ်ပါတယ်။ အဆိုပါအချက်ကို လေ့လာကြည့်မယ်ဆိုရင် တစ်နှစ်အတွင်းမှာကို တည်ဆောက်ဆဲက ၁၁၉၈၊ တင်ပြလျှောက်ထားတာက ၃၀၃ ရွာဖြစ်တဲ့အတွက်ကြောင့် ပြည်သူတွေရဲ့ အားနဲ့ ကိုယ့်အားကိုယ်ကိုးလျှပ်စစ်ဓာတ်အားရရှိရန် တည်ဆောက်ဆောင်ရွက်တဲ့ ပမာဏဟာ နိုင်ငံတော်ရဲ့ ဘတ်ဂျက်နဲ့ ဝန်ကြီးဌာနကတာဝန်ခံပြီး ဆောင်ရွက်ပေးနေနိုင်တဲ့အကြမ်းဖျင်းတင်ပြခဲ့တဲ့ ရွာပေါင်း ၄၄၀ ဆိုတဲ့ပမာဏနဲ့ နှိုင်းယှဉ်ရင် အင်မတန်မှအားကောင်းတာကို တွေ့ရှိရမှာဖြစ်ပါတယ်။ ထိုမျှ အားကောင်းတဲ့အချက်ဟာ၊ ယခုကဲ့သို့နည်းလမ်းနဲ့ဆောင်ရွက်နေတဲ့ကိစ္စရပ်ဟာ လွဲမှားနေတယ် လို့တော့ ကျွန်တော်တို့ သုံးသပ်ဖို့ခဲယဉ်းပါတယ်။ ဒီနေရာမှာ လျှပ်စစ်နှင့် စွမ်းအင်ဝန်ကြီးဌာနအနေနဲ့ ကျေးရွာတွေ လျှပ်စစ်ဓာတ်အားပိုမိုရရှိဖို့ ဆောင်ရွက်လိုတဲ့အနေနဲ့ နိုင်ငံတကာမိတ်ဖက်အဖွဲ့အစည်းတွေဖြစ်တဲ့ ကမ္ဘာ့ဘဏ်၊ အာရှဖွံ့ဖြိုးရေး ဘဏ်၊ JICA စသည်အဖွဲ့အစည်းများထံကနေ အထူးသက်သာတဲ့ နှစ်ရှည်ချေးငွေများရယူပြီးတော့ ကျေးရွာတွေ လျှပ်စစ်ဓာတ်အားရရှိနိုင်ဖို့အတွက် တစ်နိုင်ငံလုံးလျှပ်စစ်ဓာတ်အားရရှိရေးစီမံချက်ကို အကောင်အထည်ဖော်လျက်ရှိပါတယ်။ ပထမအဆင့်အနေနဲ့ ကျေးရွာပေါင်း ၅၀၈၀ ရွာ၊ ဒုတိယအဆင့် အနေနဲ့ ကျေးရွာပေါင်း ၆၄၂၁ ရွာကိုဆောင်ရွက်ဖို့ ဖြစ်ပါတယ်။ ထိုကဲ့သို့ ပထမအဆင့်နှင့် ဒုတိယ အဆင့်များကို ရွာပေါင်း ၅၀၈၀၊ ၆၄၂၁ ရွာ ရည်ရွယ်ထားတာဖြစ်ပေမဲ့ အဆိုပါကျေးရွာတိုင်းအားလုံးကို လျှပ်စစ်ဓာတ်အားရရှိအောင်ဆောင်ရွက်နိုင်ဖို့ ရန်ပုံငွေလိုအပ်ချက်ဟာ လက်ရှိချေးယူရရှိပြီးဖြစ်တဲ့ အမေရိကန်ဒေါ်လာ ၅၆၃ သန်းဖြင့်ပင် လုံလောက်မှုမရှိသေးတာကို တွေ့ရှိရပါတယ်။ ဒီအတွက် အဆိုပါပထမအဆင့်၊ ဒုတိယအဆင့်တွေကို အောင်မြင်အောင်ဆောင်ရွက်နိုင်ဖို့ဆိုရင် လက်ရှိရရှိပြီးတဲ့ ချေးငွေအပြင် နောက်ထပ်များစွာသောချေးငွေများရရှိအောင် ကျွန်တော်တို့ဝန်ကြီးဌာနက ကြိုးပမ်း ဆောင်ရွက်ရဦးမှာဖြစ်ပါတယ်။ ဒီချေးငွေတွေရရှိနိုင်မှသာ မျှော်မှန်းထားတဲ့ရည်မှန်းချက်တွေ ပေါက်မြောက်မှာဖြစ်ပါတယ်။ နိုင်ငံတကာမိတ်ဖက်အဖွဲ့အစည်းတွေထံက ချေးငွေများကိုရယူကာ ဆောင်ရွက်သည့်အခါမှာလည်းပဲ ထိုအဖွဲ့အစည်းများက ပြည်သူလူထုရဲ့ အခြေခံခြင်း(Community Based) Gosaryoqq:601ioloq (Community Participation) con 33600:003:38: ကော်မတီများ ဖွဲ့စည်းဆောင်ရွက်ပြီးတော့ ပွင့်လင်းမြင်သာတဲ့ကော်မတီဖြစ်စေရန်အချက်များကို ချေးငွေများခွင့်ပြုပေးရာမှာလည်း ထည့်သွင်းစဉ်းစားလေ့ရှိတဲ့အတွက်ကြောင့် ကော်မတီတွေကို ဖျက်သိမ်းရန်ထက် Reform ပြုလုပ်ရန်ကိုသာ စဉ်းစားသင့်ပါကြောင်း ရှင်းလင်းတင်ပြလိုပါတယ်။ အဆိုပါကဲ့သို့ ပြည်သူလူထုကိုအခြေခံခြင်း၊ ပြည်သူလူထုနှင့်ပူးပေါင်းဆောင်ရွက်မှုအချက်များ ဟာဖွံ့ဖြိုးဆဲနိုင်ငံများမှာ အောင်မြင်စွာဆောင်ရွက်နေတဲ့ Role Model တစ်ခုဖြစ်ကြောင်းလည်း လေ့လာတွေ့ရှိရပါတယ်။ နိုင်ငံတကာမိတ်ဖက်အဖွဲ့အစည်းများထံက ချေးငွေတွေ၊ ထောက်ပံ့ငွေတွေ ကို ရရှိပြီး ဆောင်ရွက်သလို အခြားနည်းလမ်းအနေဖြင့်လည်း စိတ်ဝင်စားတဲ့ Developer တွေကို ဖိတ်ခေါ်ကာ လတ်တလောဓာတ်အားစနစ်ကနေ ဓာတ်အားဖြန့်ဖြူးရန် ခက်ခဲနေတဲ့ဒေသများကို Mini Grid များနဲ့ ဓာတ်အားဖြန့်ဖြူးပေတဲ့လုပ်ငန်းတွေကိုလည်း စိုက်ပျိုးရေး၊ မွေးမြူရေးနှင့် ဆည်မြောင်း ဝန်ကြီးဌာနအပါအဝင် တိုင်းဒေသကြီး/ ပြည်နယ်အစိုးရများကလည်း ဆောင်ရွက်ပေးလျက်ရှိတာ ဖြစ် ပါတယ်။ အာဆီယံနိုင်ငံတွေဖြစ်တဲ့ ကမ္ဘောဒီးယား၊ အင်ဒိုနီးရှား၊ ဗီယက်နမ်နိုင်ငံတွေမှာ အောင်မြင်အောင်ဆောင်ရွက်နိုင်ခဲ့တဲ့ Micro-financing Model အသေးစားငွေကြေးချေးငှားမှုဖြင့် ကျေးရွာများ လျှပ်စစ်ဓာတ်အားဖြန့်ဖြူးပေးနိုင်ရေးနည်းလမ်းတစ်ခုနဲ့ ဆောင်ရွက်လျက်ရှိတာဟာ အဆိုပါကဲ့သို့ Micro-financing Model ဖြင့် မိမိတို့နိုင်ငံအတွင်းမှာရှိတဲ့ ဘဏ်များကလည်း ကျေးရွာကော်မတီများနှင့်ပူးပေါင်းဆောင်ရွက်လျှင် ကျေးရွာတွေမှာ အခက်အခဲဖြစ်နေတဲ့ ရန်ပုံငွေ ကိစ္စတွေကို ဖြေရှင်းနိုင်မယ့်နည်းလမ်းတစ်ခုလို့လည်း စဉ်းစားရရှိတာဖြစ်ပါတယ်။ ကျေးရွာမီးလင်း ရေးကော်မတီပေါင်း ၈၉၄၂ ဖွဲ့တည်ရှိနေပြီဖြစ်တဲ့အတွက်ကြောင့် ၎င်းအဖွဲ့တွေကို ဖျက်သိမ်းလိုက်ရင် ဖြစ်ပေါ်လာမည့် နောက်ဆက်တွဲအခြေအနေများကိုလည်း အလေးအနက် ချင့်ချိန်စဉ်းစားသင့်ပါ တယ်။ ကျေးရွာမီးလင်းရေးကော်မတီများကို ဖျက်သိမ်းမယ့်အစား ထိုကော်မတီများကို ပိုမိုစည်းစနစ် ကျနစွာလုပ်ကိုင်နိုင်တဲ့ကော်မတီများ ဖြစ်လာစေဖို့ ပထမနည်းက ပြုပြင်ပြောင်းလဲရေး(Reform) လုပ်သင့်ပါတယ်။ ကျေးလက်မီးလင်းရေးကော်မတီများကို အဆိုပါကဲ့သို့ Reform ပြုလုပ်နိုင်ရန် အတွက် ပြည်ထောင်စုရှေ့နေချုပ်ရုံး၊ ပြည်ထောင်စုစာရင်းစစ်ချုပ်ရုံး၊ ပြည်ထဲရေးဝန်ကြီးဌာန၊ တိုင်းဒေသကြီးနှင့် ပြည်နယ်အစိုးရ၊ လွှတ်တော်ကိုယ်စားလှယ်များနှင့် ပြည်သူတွေပူးပေါင်းပါဝင် ညှိနှိုင်းပြီး ကျေးရွာမီးလင်းရေးဆိုင်ရာလုပ်ထုံးလုပ်နည်းများကို ပေါင်းစပ်ရေးဆွဲသွားသင့်ကြောင်း အကြံပြု တင်ပြလိုပါတယ်။ ဒုတိယနည်းလမ်းတစ်ခုကတော့ တစ်နိုင်ငံလုံးမှာရှိတဲ့ ကျေးလက်ဒေသများ လျှပ်စစ်ဓာတ်အား ရရှိရေး အကောင်အထည်ဖော်ရန်နှင့် ဓာတ်အားဖြန့်ဖြူးရေးလုပ်ငန်းများ စီမံကွပ်ကဲခြင်းကိစ္စဟာ အလွန်တရာကြီးမားလှတဲ့အတွက်ကြောင့် ထိရောက်အောင်မြင်အောင် ဆောင်ရွက်နိုင်ဖို့အတွက် အင်ဂျင်နီယာချုပ်တစ်ဦး ဦးစီးတဲ့ ကျေးလက်ဒေသလျှပ်စစ်ဓာတ်အားအကောင်အထည်ဖော်ရေးနှင့် ဖြန့်ဖြူးထိန်းသိမ်းရေးဌာနခွဲကို လျှပ်စစ်ဓာတ်အားဖြန့်ဖြူးရေးလုပ်ငန်းရဲ့ လက်အောက်မှာ ထပ်မံတိုးချဲ့ ဖွဲ့စည်းဆောင်ရွက်ရမှာ ဖြစ်ပါတယ်။ ထိုအခါမှာ ဝန်ထမ်းများထပ်မံခန့်ထားရန်လိုအပ်လာပြီး လစာတွေ၊ အုပ်ချုပ်မှုစရိတ်တွေ၊ ရုံးအဆောက်အဦတွေ၊ ကုန်ကျစရိတ်တွေ ထပ်မံတော့ ကုန်ကျလာ ဦးမှာ ဖြစ်ပါတယ်။ အဆိုပါဌာနခွဲအသစ်တွင် ကျေးလက်ဒေသလျှပ်စစ်ဓာတ်အားရရှိရေးဆိုင်ရာ စုပေါင်း (Aggregate) şę 8:@: (Individual) szésoo@sozzệuosanse: 269:60obson ဆိုင်ရာမူဝါဒတွေချမှတ်ပြီး မျှော်မှန်းထားတဲ့ ရန်ပုံငွေအရင်းအမြစ်တွေရရှိအောင် ဖော်ထုတ်ဆောင်ရွက် သွားရဖို့ လိုအပ်လာမှာဖြစ်ပါတယ်။ ကျေးလက်ဒေသလျှပ်စစ်မီးရရှိရေးရန်ပုံငွေတွေကို စည်းရုံးခြင်း ဖြင့်လည်းကောင်း၊ နိုင်ငံတကာအလှူရှင်အဖွဲ့အစည်းများနှင့်လည်းကောင်း ဆက်သွယ်ဆောင်ရွက်ပြီး အကောင်အထည်ဖော်ရမှာဖြစ်ပါတယ်။ ကျေးရွာမီးလင်းရေးကော်မတီဖွဲ့စည်းထားမှုဖွဲ့စည်းထားမှုကို ဖျက်သိမ်းပြီး လျှပ်စစ်မီးနှင့် ပတ်သက်တဲ့ကိစ္စရပ်အားလုံးကို ဝန်ကြီးဌာနကသာ တာဝန်ယူဆောင်ရွက်မယ်ဆိုလို့ရှိလျှင် အလေး အနက်ထားစဉ်းစားရမယ့်အချက်များကတော့ တိုင်းဒေသကြီးနှင့်ပြည်နယ်များမှာရှိတဲ့ ကျေးရွာတွေက မြို့ပေါ်မှာရှိတဲ့ လူနေအိမ်များကဲ့သို့ စုစုစည်းစည်း တည်ရှိတာမဟုတ်ဘဲ ကျယ်ပြန့်စွာတည်ရှိတဲ့ အတွက်ကြောင့် ကျေးရွာအနှံ့အပြားမှာရှိတဲ့ ဓာတ်အားလိုင်းထိန်းသိမ်းခြင်းကိစ္စ၊ မီတာဖတ်ခြင်းကိစ္စ တွေကို ဆောင်ရွက်ဖို့ ဝန်ထမ်းအင်အား များစွာလိုအပ်လာခြင်းနှင့် အချိန်လုပ်ငန်းဆောင်ရွက်မယ့် အချိန်တွေပိုလိုအပ်လာမှာဖြစ်ပါတယ်။ လက်ရှိဝန်ကြီးဌာနရဲ့ ဝန်ထမ်းဖွဲ့စည်းပုံစံနှုန်းကတော့ မြို့နယ် တစ်ခုလေးမှာဆိုရင် အင်ဂျင်နီယာဝန်ထမ်းတစ်ဦး၊ စီမံရေးဝန်ထမ်းတစ်ဦး၊ ဘဏ္ဍာရေးဝန်ထမ်းနှစ်ဦး၊ မီတာဖတ်စာရေးတစ်ဦး၊ လိုင်းမင်းနှစ်ဦး စုစုပေါင်း ခုနစ်ဦးခန့်နဲ့ဆောင်ရွက်နေရတဲ့အနေအထား ဖြစ်တဲ့အတွက်ကြောင့် နီးစပ်တဲ့ငါးရွာတစ်အုပ်စုကိုလည်း အဆိုပါကဲ့သို့ဆောင်ရွက်ရန် ကျွန်တော်တို့က ထပ်မံတာဝန်ပေးဖို့ လိုအပ်လာမှာဖြစ်ပါတယ်။ မြို့နယ်များမှာ လုပ်ငန်းဆောင်ရွက်ရာတော့ အိမ်တွေဆက်နေတဲ့အတွက်ကြောင့် အဆင်ပြေပေမဲ့ ရွာတွေမှာ အိမ်တွေကျဲပြန့်တဲ့အခါမှာ မီးလင်းပြီး နဲ့ တည်ဆောက်ဆဲကျေးရွာ စုစုပေါင်း ၈၆၃၉ ရွာအတွက် လိုအပ်တဲ့ဝန်ထမ်းအရေအတွက်ကို အဆိုပါနှုန်းထားနဲ့ တွက်ချက်လိုက်တဲ့အခါမှာဆိုရင် ဝန်ထမ်းစုစုပေါင်း ၁၂၀၉၅ ဦး ထပ်မံခန့်ထားဖို့ လိုအပ်သွားမှာ ဖြစ်ပါတယ်။ အဲဒီဝန်ထမ်းတွေအတွက် အသစ်လိုအပ်လာမယ့်ရုံးတွေ၊ ဝန်ထမ်းနေအိမ် အဆောက်အဦတွေအတွက် ဘတ်ဂျက်တွေလည်း တစ်ပုံကြီးလိုအပ်လာမှာဖြစ်ပါတယ်။ တည်ဆောက် ဖို့မြေနေရာတွေဟာလည်း ရွာတိုင်းမှာ လိုအပ်လာတာဖြစ်ပါတယ်။ ထပ်မံခန့်ထားရမယ့်ဝန်ထမ်းများ အတွက် လစာနှင့် ပင်စင်ရန်ပုံငွေတွေ ထည့်သွင်းရမယ့်အတွက်ကြောင့် နိုင်ငံတော်ဘတ်ဂျက်များကို လည်း နှစ်စဉ်မြောက်မြောက်မြားမြား လျာထားတောင်းခံဖို့လိုအပ်သွားမှာဖြစ်ပါတယ်။ ကျေးရွာမီးလင်း ရေးဆောင်ရွက်ပြီး ဆောင်ရွက်ဆဲကျေးရွာပေါင်း ၈၆၃၉ ရွာမှာရှိတဲ့ ထရန်စဖော်မာတွေ၊ ဓာတ်အား လိုင်းတွေ၊ ပြုပြင်ထိန်းသိမ်းစရိတ်၊ အသစ်တိုးချဲ့ တည်ဆောက်ရတဲ့စရိတ်တွေကိုလည်း ဆက်လက် တင်ပြတောင်းခံဖို့လိုအပ်ပြီး ခွင့်ပြုမှု၊ ပေးနိုင်မှု အကန့်အသတ်ဖြစ်မယ်ဆိုလို့ရှိရင် ရွာတွေအတွက် ကောင်းမွန်တဲ့ဝန်ဆောင်မှုပေးဖို့ရာအတွက် အဆင်မပြေမှုတွေဖြစ်ပေါ်လာမှာကို စိုးရိမ်ရတာ ဖြစ်ပါ တယ်။ ဝန်ကြီးဌာနက ရန်ပုံငွေအမြောက်အမြားကို ထိုကျေးရွာတွေအတွက် မဖြစ်မနေ သုံးလိုက်ရမယ် ဆိုလို့ရှိရင် လျှပ်စစ်မီးမရရှိသေးသော ကျေးရွာများအတွက် နှစ်စဉ်တိုးချဲ့ တည်ဆောက်ပေးရမည့် လုပ်ငန်းသစ်များကို ဆောင်ရွက်နိုင်ဖို့ ထိခိုက်ကျဆင်းသွားမှာဖြစ်ပါတယ်။ ဒီအခါမှာ လျှပ်စစ်မီး မရသေးတဲ့ ကျေးရွာများက ၎င်းတို့ရဲ့ မျှော်လင့်ချက်တွေ ပိုမိုအလှမ်းဝေးသွားနိုင်တယ် ဆိုတဲ့အချက်ကို လည်း စဉ်းစားသင့်ပါတယ်။ မီးလင်းရေးကော်မတီများကို ဖျက်သိမ်း၍ နိုင်ငံတော်အစီအစဉ်ဖြင့်သာ ဆက်လက်အကောင်အထည်ဖော်မည်ဆိုပါက ဆောင်ရွက်ဆဲကျေးရွာများရဲ့ လုပ်ငန်းအရှိန်အဟုန်တွေ လည်း ရပ်တန့်သွားနိုင်မှာဖြစ်ပါတယ်။ လက်ရှိမီးလင်းရေးကော်မတီများနှင့် ဆောင်ရွက်ထားတဲ့ ဓာတ်အားလိုင်းတွေဟာ ကျေးရွာတွေရဲ့ အများပိုင်အနေနဲ့ ဖြစ်နေတဲ့အတွက်ကြောင့် အုပ်ချုပ်မှုပိုင်းနဲ့ ဘဏ္ဍာရေးဆိုင်ရာကိစ္စရပ်များကို အောင်မြင်စွာဆောင်ရွက်နေတဲ့ ကျေးရွာအမြောက်အမြားရဲ့ အများပိုင်ပစ္စည်းကို ဌာနက လွှဲပြောင်းယူလိုက်တယ်ဆိုတဲ့ကိစ္စဟာ ကျေးရွာတိုင်းအားလုံးက သဘောတူကျေနပ်လက်ခံနိုင်ဖို့ရှိ/မရှိဆိုတာကိုလည်း ချင့်ချိန်စဉ်းစားပြီး အချိန်ယူညှိနှိုင်းဖို့ လိုအပ် လာမှာဖြစ်ပါတယ်။ ကျေးရွာမီးလင်းရေးကော်မတီများကို ဖျက်သိမ်းပြီး ဌာနကလွှဲပြောင်းရယူရန်ကိစ္စဟာ အထူး နက်ရှိုင်းတဲ့ကိစ္စရပ်ဖြစ်ပြီး ကျေးရွာတစ်ရွာချင်းစီရဲ့ အုပ်ချုပ်မှုအပိုင်း၊ ဘဏ္ဍာရေးစာရင်းဇယား အခြေအနေတွေကို အသေးစိတ်ရှင်းရမှာဖြစ်တဲ့အတွက်ကြောင့် ယခုကဲ့သို့ တစ်ထိုင်တည်းဆွေးနွေး ဆုံးဖြတ်ရန်မလွယ်ကူလှတာကို ထည့်သွင်းစဉ်းစားသင့်ပါတယ်။ လက်ရှိကျေးရွာမီးလင်းရေးကော်မတီ များဟာ လျှပ်စစ်နှင့်စွမ်းအင်ဝန်ကြီးဌာနရဲ့ အုပ်ချုပ်မှုအစီအစဉ်နှင့်ဖွဲ့စည်းထားတာ မဟုတ်ဘဲနဲ့ ဒေသဆိုင်ရာအုပ်ချုပ်ရေးအဖွဲ့အစည်းများက ကြီးကြပ်၍ ကျေးရွာပြည်သူလူထုရဲ့ အစီအစဉ်နဲ့ ဖွဲ့စည်း ထားတာ ဖြစ်ပါတယ်။ အဆိုပါကျေးရွာမီးလင်းရေးကော်မတီအား ဖျက်သိမ်းမယ်ဆိုရင် မည်သည့် ဝန်ကြီးဌာနရဲ့ စီမံခန့်ခွဲပိုင်ခွင့်နှင့် ဥပဒေကြောင်းတို့အရ ဆောင်ရွက်မယ်ဆိုတဲ့အသေးစိတ်ကိစ္စလေး တွေကိုလည်း ထည့်သွင်းစဉ်းစားဖို့ လိုအပ်လာတာဖြစ်ပါတယ်။ ကျေးရွာများမှာရှိတဲ့ မီးလင်းရေး ကော်မတီများကို ဖွဲ့စည်းရာမှာ တင်ပြပါ Slide မှာပါရှိခဲ့တဲ့အတိုင်း ကျေးရွာနေပြည်သူများက ရွေးချယ်ဖွဲ့စည်းမှုဖြစ်တဲ့အတွက်ကြောင့် အဆိုပါပုံစံဟာ ဒီမိုကရေစီကျင့်စဉ်တစ်ရပ်ဖြစ်ကြောင်း တွေ့ရှိနိုင်တာ ဖြစ်ပါတယ်။ ဒီမိုကရေစီနိုင်ငံကိုထူထောင်လိုပါက ဒီမိုကရေစီကျင့်စဉ်များကို အစိုးရနှင့် လွှတ်တော်တို့က အားပေးခွင့်ပြုဖို့ လိုအပ်လာတာဖြစ်ပါတယ်။ နိုင်ငံကိုထူထောင်ရာမှာလည်း ပြည်သူတွေရဲ့ ပူးပေါင်း ပါဝင်မှုကိုလည်း အထူးအားပေး၍ဖြစ်ပါတယ်။ ကျေးရွာပြည်သူများရဲ့ ရွေးချယ်မှုနဲ့ဖွဲ့စည်းထားတဲ့ မီးလင်းရေးကော်မတီများကို အမိန့်၊ အာဏာနဲ့ဖျက်သိမ်းမယ်ဆိုပါက ဒီမိုကရေစီအစိုးရအတွက် သင့်တော်မှုရှိ/မရှိဆိုတာကိုလည်း စဉ်းစားသင့်ပါတယ်။ မီးလင်းရေး ကော်မတီများက ပွင့်လင်းမြင်သာစွာ စာရင်းရှင်းလင်းနိုင်ရေးနှင့် ကျေးရွာပြည်သူနဲ့ မီးလင်းရေး ကော်မတီများအကြား မပြေလည်သေးတဲ့ကိစ္စရပ်တွေကို ပြည်သူတွေက ရွေးချယ်တင်မြှောက်ထားတဲ့ လွှတ်တော်ကိုယ်စားလှယ်များကလည်း ညှိနှိုင်းပေါင်းစပ်ဖြေရှင်းပေးပါက ကျေးရွာများလျှပ်စစ် ဓာတ်အားရရှိရန် ပြည်သူ့အားဖြင့် ဆောင်ရွက်တဲ့ကိစ္စရပ်တွေဟာ ပိုမိုအောင်မြင်လာနိုင်တာ ဖြစ်ပါတယ်။ သို့ဖြစ်ပါ၍ လက်ရှိကျေးရွာမီးလင်းရေးကော်မတီများကြုံတွေ့နေရတဲ့ အခက်အခဲပြဿနာများ ဖြေရှင်းပြေလည်စေရန်အတွက် ပြည်ထောင်စုရှေ့နေချုပ်ရုံး၊ စာရင်းစစ်ချုပ်ရုံး၊ ပြည်ထဲရေးဝန်ကြီး ဌာန၊ တိုင်းဒေသကြီးနှင့် ပြည်နယ်အစိုးရ၊ လွှတ်တော်ကိုယ်စားလှယ်၊ ပြည်သူများပါဝင်ပြီးတော့ ကျေးလက်မီးလင်းရေးကော်မတီများ ဖွဲ့စည်းဆောင်ရွက်မှုဆိုင်ရာ လုပ်ထုံးလုပ်နည်းများကို ပြင်ဆင် ရေးဆွဲကာ လက်ရှိမီးလင်းရေးကော်မတီများကို အသစ်ပြင်ဆင်ဖွဲ့စည်းသည့် Reform နည်းလမ်းက။</speech>
<speech type='speaker'> နိဂုံးချုပ်လိုက်ပါ။</speech>
<speech type='speaker'>
ဝန်ကြီးဌာနရဲ့ သဘောထားပြောပါ။ မှတ်တမ်းတင်မလား။ အတည်ပြုမလား။ အတည်မပြုဘူးလား။ ဝန်ကြီးဌာနရဲ့ သဘောထားပဲ လိုရင်းပြောပါ။
</speech>
<speech><agency id='17'>ဒေါက်တာထွန်းနိုင်(ဒုတိယဝန်ကြီး၊ လျှပ်စစ်နှင့် စွမ်းအင်ဝန်ကြီးဌာန)</agency>လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးခင်ဗျား။ ဝန်ကြီးဌာနရဲ့ သဘောထားကတော့ ဤအဆိုအား မှတ်တမ်း အဖြစ်ထားသင့်ပါကြောင်း တင်ပြအပ်ပါတယ်ခင်ဗျား။ ကျေးဇူးတင်ပါတယ်။</speech>
<speech type='speaker'> အဆိုရှင်ရဲ့ သဘောထားပြောပါ။</speech>
<speech><mp id='313'>ဒေါ်မိကွန်ချမ်း(ပေါင်မဲဆန္ဒနယ်)</mp> လေးစားအပ်ပါသော ပြည်သူ့လွှတ်တော်ဥက္ကဋ္ဌကြီးရှင့်။ ကျွန်မတို့ မီးလင်းရေးအဆိုဖြစ်လာတဲ့အကြောင်းအရင်းကလည်း ကျွန်မပြောသလိုပဲ။ ကျွန်မတို့ ၈၀ ရာခိုင်နှုန်းလောက်သာ ဆိုးတဲ့ဘက်ကိုတွေ့နေရတာပေါ့နော်။ အခု ဝန်ကြီးရှင်းပြသွားသလိုပဲ မီးလင်းရေးကော်မတီကို ဖျက်သိမ်းမယ်ဆိုရင် အခက်အခဲတွေဖြစ်မယ်လို့ ပြောကြားမှုအပေါ်မှာ နည်းနည်းလေးပြောပြချင်ပါတယ်။ မီးလင်းရေးကော်မတီဖျက်လိုက်လို့ မီးမရတော့ဘူးဆိုတာထက်ကို မီးလင်းရေးကော်မတီ အဖွဲ့သည် ငွေရှင်းတမ်းတွေမရှင်းတဲ့အတွက်ကြောင့်မို့လို့ ခေတ်အဆက်ဆက် ကဖြစ်ပျက်ထားတဲ့ဟာတွေကြောင့် ဒီအဖွဲ့ ကိုဖျက်ခြင်းဖြစ်ပါတယ်။ ဒီအဖွဲ့မရှိဘဲနေလို့မရဘူးဆိုတာ တော့ ကျွန်မတို့နားလည်တယ်။ မီးလင်းရေးမပါဘဲ ကျွန်မတို့ဒီဟာကိုရပ်တည်ဖို့ဆိုတာလည်းပဲ ခက်ခဲမယ်ဆိုတာ သဘောပေါက်တယ်။ ဒါကြောင့်မို့လို့ ဒါကိုထပ်ပြီးတော့ ဝန်ကြီးဌာနကနေပြီးတော့ ကြီးကြပ်ပြီးတော့ ပြန်ပြီးတော့ဖွဲ့ဖို့လိုအပ်ပါတယ်။ ဒီမီးလင်းရေးကော်မတီသည် ပြည်သူလူထုက ရွေးချယ်လို့ခန့်ထားပေမဲ့လည်း ဝန်ကြီးဌာနမပါဘဲနဲ့ မီးလင်းရေးကော်မတီက ဘယ်လိုမှရပ်တည်လို့ မရဘူး။ ဒီလိုမျိုး လက်လွတ်စပယ်လုပ်နေမယ်ဆိုရင်တော့ အခက်အခဲတွေကတော့ဖြစ်နေဦးမှာပဲ။ နောက်ပြီး ကျွန်မတို့ဒီမှာ သူများနိုင်ငံတွေမှာလည်း ကျွန်မတို့တွေ မီးလင်းရေးကော်မတီတွေမရှိဘူး။ အိမ်နီးနားချင်းနိုင်ငံတွေကို ပြန်လေ့လာမယ်ဆိုရင် ပုဂ္ဂလိကကုမ္ပဏီတွေကိုပဲ မီးကိုရရှိအောင် ကျေးရွာ လူထုတွေကို ပေးထားတာတွေများပါတယ်။ ဒါကျွန်မတို့နိုင်ငံအခြေအနေနဲ့ သူများနိုင်ငံအခြေအနေ လည်း မတူပါဘူး။ နားလည်တယ်။ ဒါပေမဲ့ ကျွန်မတို့က ခေတ်အဆက်ဆက် ကတော့ မီးရဖို့အတွက် ဆိုပြီးတော့ ကျွန်မတို့မီးလင်းရေးကော်မတီကို အားကိုးရမယ်ဆိုတာကတော့ အဲဒါကတော့ နည်းနည်း တော့မဟုတ်သေးပါဘူး။ အဖွဲ့တွေကိုထပ်ဖွဲ့တဲ့အခါကျရင် မီးလင်းရေးမဟုတ်ဘဲနဲ့ အခြားအဖွဲ့လည်း နာမည်တစ်ခုတပ်ပြီးတော့ ကျွန်မတို့ထပ်ဖွဲ့လို့ရတယ်။ ဖွဲ့လို့ပြီးသွားလို့ ရှိရင်မီးလင်းပြီးသွားတာနဲ့ ကျွန်မတို့ဒီဟာကိုထိန်းသိမ်းစောင့်ရှောက်ဖို့ဆိုပြီးတော့ အခုဝန်ကြီးဌာနကို ကျွန်မတို့က လက်ဆင့် ပြန်ကမ်းပေးမှာ။ နောက်ပြီးတော့ ဝန်ထမ်းအခက်အခဲဖြစ်တယ်ဆိုတဲ့နေရာမှာ ကျေးရွာကနေပြီးတော့ မီတာထိန်းသိမ်းစောင့်ရှောက်ခဆိုပြီးတော့ ၅၀၀ တွေလည်းကောက်ခံနေတယ်။ ကောက်ခံတဲ့နေရာမှာ လည်း ဝန်ထမ်းအနေနဲ့ ဒီဟာကိုပြန်ပြီးတော့ တစ်ရွာမှာ လေး၊ ငါးယောက်လောက် ထိန်းသိမ်း စောင့်ရှောက်တဲ့နည်းတွေ၊ ဒါသူတို့ရဲ့ ဘယ်လိုကိုင်တွယ်ရမလဲဆိုတဲ့နည်းပညာတွေကို ထပ်ပြီးတော့ သင်ကြားပေမယ်ဆိုရင်လည်း ဒါကထိန်းသိမ်းစောင့်ရှောက်တဲ့အဖွဲ့ ဖွဲ့ရင်ဖြစ်တာပဲ။ မီးလင်းပြီးသွား တာနဲ့ ကျွန်မတို့ ဒီငွေရေးကြေးရေးတွေရှင်းဖို့အရေးကြီးတယ်။ ဒါတွေကိုလည်း ကျွန်မက ပြန်ပြီးတော့ ပြောပြတာ။ ဝန်ကြီးဌာနအနေနဲ့ကလည်း အားလုံးကိုတာဝန်ယူရမယ်ဆိုတာကို ပြောနေတာမဟုတ်ဘူး။ အခက်အခဲဖြစ်နေတာလည်းသိတယ်။ ဒီအရှုပ်ထုပ်တွေက နောက်နောင်ကျရင် မီးလင်းရေးကော်မတီ တွေ အများကြီး၊ အများကြီးဖွဲ့ဖို့လိုအပ်လာတဲ့အချိန်ကျလို့ရှိရင် ဒါမျိုးတွေထပ်မဖြစ်အောင် ကျွန်မတို့တွေဘယ်လိုဆောင်ရွက်မလဲ။ ဒါဥပဒေတွေ၊ နည်းဥပဒေတွေ ကျွန်မတို့တွေ ပူးပေါင်းပြီးတော့ လုပ်ရမှာ။ အဲဒါကိုလည်းကျွန်မတို့က ထောက်ပြချင်ပါတယ်။ ကျွန်မတို့လွှတ်တော် ကိုယ်စားလှယ်တွေ လည်း ပူးပေါင်းဖို့အတွက်လည်း ဝန်ကြီးကအခုထောက်ပြသလို ကျွန်မတို့ ပူးပေါင်းပါတယ်။ စပြီးတော့ လွှတ်တော်ကိုယ်စားလှယ်ဖြစ်ကတည်းက တစ်နှစ်။ ကျွန်မတို့က ဒီမီးလင်းရေးကော်မတီကိစ္စပဲ ရှင်းနေရတာ။ ဒါက ကိုယ်စားလှယ်တွေအသိပဲ။ ကျွန်မတို့ပြေလည် အောင်ညှိနှိုင်းဆောင်ရွက်ပေးရ တယ်။ ကျွန်မအဆိုဆိုရင် တစ်နှစ်ကြာတင်ထားတဲ့အဆို။ ဝန်ကြီးဌာနအနေနဲ့ အဲဒီတစ်နှစ်အတွင်းမှာ ဆိုရင် ဆောင်ရွက်ချက်တွေအများကြီးလုပ်ဆောင်လို့ရတယ်။ အခုအဆိုကို ကျွန်မတို့ဆွေးနွေးတယ် ဆိုတာ အတည်ဖြစ်ဖို့၊ မှတ်တမ်းတင်ဖို့ထက်ကို ပြည်သူလူထုတွေအားလုံး နည်းစနစ်မှန်မှန်နဲ့ ပြည်သူလူထုရဲ့ ငွေကြေးတွေ အလေအလွင့်မရှိအောင် ဒါကိုထိန်းသိမ်းလုပ်ပေးနိုင်တဲ့ဟာကို မူဝါဒတစ်ခု ဝန်ကြီးဌာနအနေနဲ့ မီးလင်းရေးတွေကို ပစ်မထားဖို့၊ တာဝန်ယူပြီးတော့ ဆောင်ရွက်ဖို့ကို ကျွန်မတို့က ဒါကိုအဆိုအဖြစ်အနေနဲ့ တင်ပြရခြင်းဖြစ်ပါတယ်။ ဒါကို အားလုံးကိုတာဝန်ယူရမယ်လို့ ဝန်ကြီးဌာနမနိုင်မှန်းသိတယ်။ ဒါကိုလက်လွတ်စပယ် မပြောပါဘူး။ အဲဒီလိုမျိုးအဓိပ္ပာယ်နဲ့လည်း ကျွန်မပြောနေခြင်းမဟုတ်ပါဘူး။ အဲဒါကြောင့်မို့လို့ ကျွန်မရဲ့ အဆို ကိုဝိုင်းဝန်းဆွေးနွေးပေးကြတဲ့ ကိုယ်စားလှယ်တွေလည်းကျေးဇူးတင်ပါတယ်။ အကြံပြုချက်တွေမှာ အများအားဖြင့်ကတော့ မှတ်တမ်း တင်ဖို့အတွက်ကို ပြောတဲ့အပေါ်မှာလည်း ကျွန်မနားလည်ပါတယ်။ ဒီအပေါ်မှာ အခုပြောသလို ကျွန်မ တို့က ပြည်သူတွေကတောင်းဆိုတဲ့ဟာ၊ ပြည်သူတွေပြောတဲ့အသံကို ဒီပြဿနာကို ဘယ်လိုဖြေရှင်း မလဲဆိုတဲ့ဟာကို အကြံပြုချက်လေးတွေရအောင်၊ ဝန်ကြီးဌာနကနေ ဒါကိုစိတ်ဝင်စားပြီးတော့ ဒီစနစ်ကို ရေရှည်မကောင်းတဲ့စနစ်ကိုကောင်းအောင်၊ နောင်မျိုးဆက်တွေထိအောင် ခိုင်ခိုင်မာမာ ဖြစ်သွားအောင် ပြုပြင်ပြောင်းလဲပေးမယ်ဆိုတဲ့အတွက် ဒါကိုဖြစ်စေချင်တဲ့ ဆန္ဒနဲ့တင်ပြရခြင်း ဖြစ်ပါတယ်။ ဒါကြောင့်မို့လို့ ကျွန်မရဲ့ အဆိုကို လွှတ်တော်ကနေပြီးတော့ မှတ်တမ်းတင်စောင့်ကြည့် ပေးပါလို့ ကျွန်မတောင်းဆိုပါတယ်။ ကျေးဇူးတင်ပါတယ်။</speech>
<speech type='speaker'>
လွှတ်တော်ကိုယ်စားလှယ်များခင်ဗျား။ ပေါင်မဲဆန္ဒနယ်က ဒေါ်မိကွန်ချမ်း တင်သွင်းတဲ့အဆိုကို ကိုယ်စားလှယ် ၁၉ ဦးက ဆွေးနွေးပြီး လျှပ်စစ်နှင့်စွမ်းအင်ဝန်ကြီးဌာနက အဆို အားမှတ်တမ်းတင်သင့်ကြောင်း ရှင်းလင်းခဲ့ပါတယ်။ အဆိုရှင်ကလည်း အဆိုကိုမှတ်တမ်းတင် စောင့်ကြည့်ပေးရန် ရှင်းလင်းပြောကြားသွားပါတယ်။ ဒါကြောင့် ဒီအဆိုနဲ့စပ်လျဉ်းပြီး မှတ်တမ်းတင် စောင့်ကြည့်ရန်လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'> သဘောမတူတဲ့သူရှိပါသလားခင်ဗျား။</speech>
<speech type='speaker'>
သဘောမတူသူမရှိတဲ့အတွက် ဒေါ်မိကွန်ချမ်း၊ ပေါင်မဲဆန္ဒနယ်ကတင်သွင်းတဲ့အဆိုကို လွှတ်တော်က မှတ်တမ်းတင်စောင့်ကြည့်မည် ဖြစ်ကြောင်း ကြေညာပါတယ်။ (ဩဘာသံများ)
</speech>
<speech type='speaker'>
ဒီနေရာမှာ ကျွန်တော်တို့ ကိုယ်စားလှယ်တွေ တစ်ခုသတိထားသင့်ပါတယ်။ အဆိုရှင် အခုဆွေးနွေးသွားတယ်။ ဆွေးနွေးသွားတဲ့ရည်ရွယ်ချက်က ဒါပဲ။ ရည်ရွယ်ချက်က စောင့်ကြည့်ထိန်းညှိနိုင်ဖို့၊ နောက်တစ်ခုက လျှပ်စစ်ဥပဒေမှာပါတဲ့အတိုင်း ဝန်ကြီးဌာနက တာဝန်ခံ နိုင်ဖို့၊ နောက်တစ်ခါ လျှပ်စစ်ဓာတ်အားထုတ်လုပ်ဖြန့်ဖြူးရေးဌာနကနေပြီးတော့ ထိန်းသိမ်းကြပ်မတ် ဖို့၊ နောက်တစ်ခါ မီးလင်းရေးကော်မတီကို လုပ်မယ်ဆိုလို့ရှိရင် ဒီကတိဝန်ခံချက်(၁၂)ချက်ကို ဖောက်ဖျက်ရင် အရေးယူဖို့ ဒီအတွက် ဦးတည်ဆွေးနွေးတာ။ ဒီအတွက် ရည်ရွယ်ချက်ကောင်းတယ်။ စေတနာကောင်းတယ်။ ကျွန်တော် အမြဲပြောတယ်။ ကျွန်တော်တို့ အဆိုတွေကိုတင်တဲ့အခါမှာ အဆိုကို ကြည့်။ ရှင်းလင်းပြတ်သားပြီးတော့ တိကျစွာဖော်ပြရမယ်ဆိုတာ ပါတယ်။ အဲဒီတော့ ဒီမှာကျတော့ အခုနက ရည်ရွယ်ချက်က အဲဒီလိုဆိုရင် အဲဒီလိုခေါင်းစဉ်ကို တိတိလင်းလင်းပြောပြီးတော့ ဖော်လိုက် ရင် ဒီအဆိုဟာ အင်မတန်ကောင်းပြီး အောင်မြင်သွားမယ့်အဆိုတစ်ခု။ သို့သော် အဆိုမှာက နိုင်ငံ တစ်ဝန်းရှိကျေးလက်ဒေသတွင် လျှပ်စစ်မီးရရှိရေးအတွက်။ နိုင်ငံတစ်ဝန်းလျှပ်စစ်မီးရရှိဖို့။ ပြီးရင် အဲဒီကျေးလက်မီးလင်းရေးကော်မတီရဲ့ ဖွဲ့စည်းထားမှုကို ဖျက်သိမ်းရမှာ။ နိုင်ငံတစ်ဝန်းလျှပ်စစ်မီး ရရှိ ဖို့၊ ရှိပြီးသားဟာရော၊ ရှိမယ့်ဟာရော ဖျက်သိမ်းရမှာ။ ပြီးရင် လျှပ်စစ်မီးနဲ့ပတ်သက်တဲ့ ကိစ္စရပ်များ လျှပ်စစ်ဝန်ကြီးဌာနလက်အောက်သို့ ပြန်လည်ထားရမှာ။ အဆိုကျ အဲဒီလိုဖြစ်သွားတယ်။ ရည်ရွယ် ချက်နဲ့ တင်တဲ့ ရှင်းလင်းတိကျမှုနဲ့ အဲဒါလေးတွေ ကျွန်တော်တို့ ကိုယ်စားလှယ်တွေ သတိထားပါ။ ကိုယ့်စိတ်ထဲက စေတနာ၊ ရည်ရွယ်ချက်စေတနာ ဘယ်လောက်ကောင်းကောင်း ဒါကိုယ့်စိတ်ထဲမှာ ဒါဖြစ်စေချင်တာ ကိုယ်သိတယ်။ အဲဒါကို တိတိလင်းလင်း၊ အဲဒီစေတနာကို တိတိလင်းလင်းရေးလိုက် ရင် ဒါဟာ တော်တော်လုံလောက်သွားပြီ။ ဒီအဆိုလည်း အောင်မြင်မယ်။ အခုတော့ နိုင်ငံတစ်ဝန်းလုံးနဲ့ ချီပြီးတော့ အကုန်လုံးပြန်သိမ်းပြီးတော့၊ ဖျက်ပြီးတော့ အကုန်လုံးကိုယ့်အောက်သွင်းလိုက်တော့ အဆိုဟာ မှတ်တမ်းတင်တဲ့ဘဝ ရောက်သွားရော။ အဲဒါမျိုးကို ကျွန်တော်တို့ကိုယ်စားလှယ်တွေ အားလုံးဂရုပြုကြပါ။ အဆိုတစ်ခုတင်မယ်။ မေးခွန်းတစ်ခု မေးမယ်ဆိုရင် ရှင်းလင်းတိကျဖို့ လိုတယ်။ ဒါလေးကိုတော့ ကျွန်တော်တို့ ကိုယ်စားလှယ်များကိုလည်း ကြုံကြိုက်တုန်း၊ ဒီအဆိုနဲ့ပတ်သက်တုန်း ကျွန်တော် ဒါအားလုံးကို အသိပေးပါတယ်။
</speech>
</new_section></motion>
</section>
</discussion><postface>
<speech type='speaker'>
လွှတ်တော်ကိုယ်စားလှယ်များခင်ဗျား။ အစီအစဉ် ၈ နှင့်ပတ်သက်ပြီး နောက်နေ့ လွှတ်တော်အစည်းအဝေးများမှာ ဆက်လက်ဆောင်ရွက်သွားမည်ဖြစ်ကြောင်း အသိပေး အပ်ပါတယ်။
</speech>
<title>နေ့ရက်နှင့်အချိန်ကို ကြေညာခြင်း</title>
<speech type='speaker'>
လွှတ်တော်ကိုယ်စားလှယ်များခင်ဗျား။ ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၄၇)ရက်မြောက်နေ့ ရပ်နားပါမယ်။ ဒုတိယအကြိမ် ပြည်သူ့လွှတ်တော် ပဉ္စမပုံမှန်အစည်းအဝေး (၄၈)ရက်မြောက်နေ့ကို ၂၀၁၇ ခုနှစ်၊ သြဂုတ်လ ၂၂ ရက်(အင်္ဂါနေ့) နံနက် ၁၀း၀၀ နာရီအချိန်မှာ ဆက်လက်ကျင်းပမှာဖြစ်ကြောင်းနှင့် ယနေ့အစည်းအဝေးပြီးဆုံးကြောင်း ကြေညာပါတယ်။ (ဩဘာသံများ)
</speech>
</postface>
</transcript>
</doc>