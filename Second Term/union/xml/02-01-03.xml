<doc>
<docinfo>
<docno>02-01-03.xml</docno>
<pdf>02-01-03.pdf</pdf>
<term value='02'>ဒုတိယအကြိမ်</term>
<session value='01' />
<sittingday value='03' />
<legislature value='union'>ပြည်ထောင်စုလွှတ်တော်</legislature>
<title>ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်ထောင်စုလွှတ်တော် ပထမပုံမှန်အစည်းအဝေး တတိယနေ့မှတ်တမ်း</title>
<date>၁၃ရရ ခုနှစ်၊ တပို့တွဲလဆန်း ၂ ရက် (၂၀၁၆ ခုနှစ်၊ ဖေဖော်ဝါရီလ ၁၀ ရက်)(ဗုဒ္ဓဟူးနေ့</date>
</docinfo>
<transcript>
<preface>
<p>နေပြည်တော်ရှိ ပြည်ထောင်စုလွှတ်တော် အစည်းအဝေးခန်းမတွင် ဒုတိယအကြိမ် ပြည်ထောင်စု လွှတ်တော် ပထမပုံမှန်အစည်းအဝေး တတိယနေ့ကို နံနက် ၁၀:ဝဝ နာရီင်ကျင်းပပါသည်။ ပြည်ထောင်စုလွှတ်တော် အစည်းအဝေးတွင် နာယကအဖြစ် အမျိုးသားလွှတ်တော် ဥက္ကဋ္ဌ မန်းဝင်းခိုင်သန်းက ဆောင်ရွက်ပြီး အခမ်းအနားမှူးအဖြစ် ပြည်ထောင်စုလွှတ်တော်ရုံး ညွှန်ကြားရေးမှူးချုပ် ဦးကျော်စိုးက ဆောင်ရွက်ပါသည်။</p>
<title>ပြည်ထောင်စုလွှတ်တော် နာယက နေရာယူခြင်း</title>
<speech type='mc'>လေးစားအပ်ပါသော ပြည်ထောင်စုလွှတ်တော် ကိုယ်စားလှယ်များ နှင့် ဧည့်သည်တော်များခင်ဗျား။ ယခီုး ပြည်ထောင်စုသမ္မတမြန်မာနိုင်ငံတော် ဒုတိယအကြိမ် ပြည်ထောင်စု လွှတ်တော် ပထမပုံမှန်အစည်းအဝေးရဲ့ တတိယနေ့အစီအစဉ် စတင်ပါတော့မယ်။ ယနေ့ အစည်းအဝေးမှာ အခမ်းအနားမှူးအဖြစ် ပြည်ထောင်စုလွှတ်တော်ရုံး ညွှန်ကြားရေးမှူးချုပ် ကျွန်တော် ဦးကျော်စိုးက ဆောင်ရွက်ပြီး၊ တွဲဖက်အခမ်းအနားမှူးအဖြစ် ပြည်ထောင်စုလွှတ်တော်ရုံးမှ ဒုတိယ ညွှန်ကြားရေးမှူး ဦးမင်းဇော်စိုးက ဆောင်ရွက်မှာဖြစ်ပါတယ်။ ကျိုင်းကိုင်အရာရှိအဖြစ် ပြည်ထောင်စု လွှတ်တော်ရုံး ဒုတိယ ညွှန်ကြားရေးမှူး ဦးမိုးကျော်တို့က ဆောင်ရွက်မှာဖြစ်ကြောင်း အသိပေးတင်ပြ အပ်ပါတယ်။ ပြည်ထောင်စုလွှတ်တော် နာယက ကြွရောက်လာပါပြီခင်ဗျား။ နာယကသည် နာယကအတွက် သတ်မှတ်ထားသော စင်မြင့်ပေါ်သို့ ကြွရောက်နေရာယူပါသည်။</speech>
<speech type='speaker'>အားလုံးမင်္ဂလာပါ။</speech>
<speech type='mc'>အားလုံးထိုင်နိုင်ကြပါပြီခင်ဗျား။</speech>
<title>ပြည်ထောင်စုလွှတ်တော် အစည်းအဝေးအထမြောက်ကြောင်းနှင့် စတင်ကျင်းပကြောင်းကြေညာခြင်း</title>
<speech type='speaker'>ပြည်ထောင်စုလွှတ်တော်ကိုယ်စားလှယ်များခင်ဗျား။ ဒီကနေ့ ကျင်းပတဲ့ ဒုတိယအကြိမ် ပြည်ထောင်စုလွှတ်တော် ပထမပုံမှန်အစည်းအဝေး တတိယနေ့မှာ ပြည်ထောင်စုလွှတ်တော် ကိုယ်စားလှယ်များစိစစ်ရေးအဖွဲ့ရဲ့ တင်ပြချက်အရ အစည်းအဝေးတက်ရောက်ခွင့်ရှိတဲ့ ပြည်ထောင်စုလွှတ်တော် ကိုယ်စားလှယ်ဦးရေ စုစုပေါင်း ၆၅၃ ဦးရှိပြီး ဒီကနေ့အစည်းအဝေးကို ၆၅၀ ဦး တက်ရောက်ပါတယ်။ တက်ရောက်ခွင့်ရှိတဲ့ ကိုယ်စားလှယ်ဦးရေစုစုပေါင်းရဲ့ ၉၉.၅၄ ရာခိုင်နှုန်းရှိပြီး သုံးပုံတစ်ပုံထက်ကျော်လွန်တဲ့ အတွက် ပြည်ထောင်စုလွှတ်တော်ဆိုင်ရာ ဥပဒေပုဒ်မ ၂၀ နဲ့ နည်းဥပဒေ ၁၂ နည်းဥပဒေခွဲ(ခ)တို့အရ အစည်းအဝေးအထမြောက်ကြောင်းနဲ့ စတင်ကျင်းပကြောင်း ကြေညာအပ်ပါတယ်။</speech>
<title>ပြည်ထောင်စုလွှတ်တော် တတိယနေ့ အစည်းအဝေး အစီအစဉ်ကြေညာခြင်း</title>
<speech type='speaker'>လွှတ်တော်ကိုယ်စားလှယ်များခင်ဗျာ။ ပထမပုံမှန်အစည်းအဝေး တတိယနေ့ကို လွှတ်တော်ကိုယ်စားလှယ်များထံ ဖြန့်ဝေထားတဲ့အစီအစဉ်အတိုင်း ဆက်လက် ဆောင်ရွက်ပါ့မယ်။</speech>
<title>အစည်းအဝေးမတက်ရောက်နိုင်သော ပြည်ထောင်စုလွှတ်တော် ကိုယ်စားလှယ်များ ခွင့်ပန်ကြားခြင်း</title>
<speech type='speaker'>အစီအစဉ်(၄) ဖြစ်ပါတယ်။ ပြည်ထောင်စုလွှတ်တော် ကိုယ်စားလှယ်များခင်ဗျား။ ဒီကနေ့အစည်းအဝေးကို မတက်ရောက်နိုင်တဲ့ ပြည်ထောင်စုလွှတ်တော် ကိုယ်စားလှယ်များအတွက် ပြည်ထောင်စု လွှတ်တော် ကိုယ်စားလှယ်များ စိစစ်ရေးအဖွဲ့က ခွင့်ပန်ကြားဖို့ ဖြစ်ပါတယ်။</speech>
<speech><mp id='474'>ဦးခင်မောင်ဝင်း(အဖွဲ့ဝင်၊ ပြည်ထောင်စုလွှတ်တော်ကိုယ်စားလှယ်များစိစစ်ရေးအဖွဲ့)</mp>လေးစားအပ်တဲ့ ပြည်ထောင်စုလွှတ်တော် နာယကကြီးခင်ဗျား။ ဒုတိယအကြိမ် ပြည်ထောင်စုလွှတ်တော် ပထမပုံမှန်အစည်းအဝေး တတိယနေ့ ၁၀-၂-၂၀၁၆ ရက်နေ့တွင် ခွင့်ပန်ကြားသူ လွှတ်တော်ကိုယ်စားလှယ်များ စာရင်းကို ပြည်ထောင်စုလွှတ်တော် ကိုယ်စားလှယ်များ စိစစ်ရေးအဖွဲ့မှ ကျွန်တော် ဦးခင်မောင်ဝင်း လမ်းမတော်မဲဆန္ဒနယ်က ကိုယ်စားတင်ပြသွားမှာ ဖြစ်ပါတယ်။ ခွင့်ပန်ကြားသူကတော့- ဦးပူဂင်ကမ်းလျန် ချင်း-၅ ပါ။ ယခင်ကခွင့်ပြုထားသူ ၂ ဦး၊ ယနေ့ ခွင့်ပန်ကြားသူ ၁ ဦး၊ စုစုပေါင်းခွင့်ပန်ကြားသူ ၃ ဦး၊ ခွင့်မဲ့ ပျက်ကွက်သူမရှိပါကြောင်း လေးစားစွာ တင်ပြအပ်ပါတယ်ခင်ဗျား။</speech>
<speech type='speaker'>ခွင့်ပန်ကြားသူကို ခွင့်ပြုပါတယ်။</speech>
<title>ပြည်ထောင်စုလွှတ်တော် ကိုယ်စားလှယ်များ အစည်းအဝေးတက်ရောက်မှု အခြေအနေကို မှတ်တမ်းတင်ခြင်း</title>
<speech type='speaker'>ပြည်ထောင်စုလွှတ်တော်ကိုယ်စားလှယ်များခင်ဗျား။ ဒုတိယအကြိမ် ပြည်ထောင်စု လွှတ်တော် ပထမပုံမှန်အစည်းအဝေးတတိယနေ့ကို တက်ရောက်ခွင့်ရှိတဲ့ လွှတ်တော်ကိုယ်စားလှယ် ဦးရေ ၆၅၃ ဦး၊ ယခင်ကခွင့်ပြုထားသူ ၂ ဦး၊ ယနေ့ခွင့်ပန်ကြား၍ ခွင့်ပြုထားသူ ၁ ဦး ဖြစ်တဲ့အတွက် ခွင့်ပြု ထားသူစုစုပေါင်း ၃ ဦးဖြစ်ပြီး ခွင့်မဲ့ပျက်ကွက်သူ မရှိပါ။ လွှတ်တော်ကိုယ်စားလှယ်များ အစည်းအဝေး တက်ရောက်မှု အခြေအနေတင်ပြချက်ကို အတည်ပြုရန် လွှတ်တော်ကသဘောတူပါသလားခင်ဗျား။ သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။</speech>
<speech type='speaker'>ပြည်ထောင်စုလွှတ်တော်က သဘောတူတဲ့အတွက် လွှတ်တော်ကိုယ်စားလှယ်များ အစည်းအဝေး တက်ရောက်မှုအခြေအနေကို ပြည်ထောင်စုလွှတ်တော်ဆိုင်ရာ နည်းဥပဒေ ၄ နည်းဥပဒေခွဲ(ခ) အရ အတည်ပြုမှတ်တမ်းတင်ကြောင်း ကြေညာပါတယ်။</speech>
</preface>
<discussion>
<section value = 'Committee'>
<title>ပြည်ထောင်စုလွှတ်တော် ကိုယ်စားလှယ် တစ်ဦးက ပြည်သူ့ငွေစာရင်းပူးပေါင်းကော်မတီ ဖွဲ့စည်းခြင်းနှင့်စပ်လျဉ်း၍ လွှတ်တော်သို့ ရှင်းလင်းတင်ပြခြင်း</title>
<speech type='speaker'>အစီအစဉ်(၅) ဖြစ်ပါတယ်။ ပြည်ထောင်စုလွှတ်တော် ကိုယ်စားလှယ်များ ခင်ဗျား။ ပြည်ထောင်စုလွှတ်တော် ပြည်သူ့ငွေစာရင်းပူးပေါင်းကော်မတီကို ပြည်သူ့လွှတ်တော်နဲ့ အမျိုးသား လွှတ်တော်တို့မှ ပြည်သူ့ငွေစာရင်းကော်မတီများပူးပေါင်းပြီး ပြည်ထောင်စုလွှတ်တော်ဆိုင်ရာ ဥပဒေပုဒ်မ ၇-က နဲ့အညီ ပြည်သူ့ငွေစာရင်းပူးပေါင်းကော်မတီ ဖွဲ့စည်းနိုင်ရေး ဆောင်ရွက်သွားမှာဖြစ်ပါတယ်။ ပြည်သူ့ငွေစာရင်း ပူးပေါင်းကော်မတီ ဖွဲ့စည်းရေးနဲ့စပ်လျဉ်းပြီး လွှတ်တော်သို့ ရှင်းလင်းတင်ပြပေးရန် ဒေါက်တာစိုင်းဆိုင်ကျောက်ဆမ် ရှမ်းပြည်နယ်မဲဆန္ဒနယ်အမှတ်(၆)အား ဖိတ်ခေါ်ပါတယ်။</speech>
<speech><mp id='971'>ဒေါက်တာစိုင်းဆိုင်ကျောက်ဆမ်(မဲဆန္ဒနယ်အမှတ်-၆၊ ရှမ်းပြည်နယ်)</mp>လေးစားအပ်ပါသော ပြည်ထောင်စုလွှတ်တော် နာယကကြီးနှင့်တကွ လွှတ်တော်ကိုယ်စားလှယ်များ၊ ဧည့်သည်တော်များ မင်္ဂလာ အပေါင်းနဲ့ ပြည့်စုံပါစေလို့ ဦးစွာ နှုတ်ခွန်းဆက် ဂါရဝပြုအပ်ပါတယ်။ ကျွန်တော်ကတော့ ရှမ်းပြည်နယ် မဲဆန္ဒနယ်အမှတ်(၆)မှ အမျိုးသားလွှတ်တော်ကိုယ်စားလှယ် ဒေါက်တာစိုင်းဆိုင်ကျောက်ဆမ် ဖြစ်ပါတယ်။ ကျွန်တော့အနေနဲ့ ပြည်ထောင်စုလွှတ်တော်မှာ စတင်ဖွဲ့စည်းမယ့် ပြည်သူ့ငွေစာရင်းပူးပေါင်း ကော်မတီဖွဲ့စည်းခြင်းနဲ့စပ်လျဉ်းပြီး ပူးပေါင်းကော်မတီရဲ့ ဖွဲ့စည်းခြင်းဆိုင်ရာ ဥပဒေပါပြဋ္ဌာန်းချက်များ၊ ပူးပေါင်းကော်မတီရဲ့ တာဝန်နဲ့လုပ်ပိုင်ခွင့်များ၊ အစည်းအဝေးကျင်းပခြင်းနဲ့ အစီရင်ခံစာတင်ပြခြင်းများအပေါ် ဆောင်ရွက်ရမယ့် လုပ်ငန်းစဉ်များအကြောင်းကို ရှင်းလင်းတင်ပြသွားမှာ ဖြစ်ပါတယ်။ ပြည်သူ့ငွေစာရင်း ပူးပေါင်းကော်မတီကို ပြည်ထောင်စုလွှတ်တော်ဆိုင်ရာဥပဒေပုဒ်မ ၇-က ပုဒ်မခွဲ(ခ)နဲ့ ပြည်ထောင်စုလွှတ်တော် ဆိုင်ရာနည်းဥပဒေ ၁၀၁ တို့အရ ဖွဲ့စည်းကြရမှာ ဖြစ်ပါတယ်။ ပြည်ထောင်စုလွှတ်တော် ကိုယ်စားလှယ်များခင်ဗျား။ ပြည်ထောင်စုလွှတ်တော် ပြည်သူ့ငွေစာရင်း ပူးပေါင်းကော်မတီဖွဲ့စည်းခြင်းနဲ့စပ်လျဉ်းပြီး ပြည်ထောင်စုလွှတ်တော် နည်းဥပဒေ ၁၀၁ နည်းဥပဒေခွဲ(က)တွင် လွှတ်တော်ကတာဝန်ပေးအပ်တဲ့ ငွေစာရင်းဆိုင်ရာ ကိစ္စရပ်များနဲ့စပ်လျဉ်းပြီး ဆောင်ရွက်နိုင်ရန်အတွက် လွှတ်တော်ရဲ့ သဘောတူညီချက်ဖြင့် နာယကသည် ပြည်သူ့လွှတ်တော်နဲ့ အမျိုးသားလွှတ်တော်တို့ရှိ ပြည်သူ့ငွေစာရင်းကော်မတီများတွင် ပါဝင်တဲ့ကော်မတီဝင်ဦးရေ တူညီစွာပါဝင်တဲ့ ပြည်သူ့ငွေစာရင်းပူးပေါင်း ကော်မတီကို ဖွဲ့စည်းနိုင်တယ်။ နည်းဥပဒေခွဲ(ခ)မှာ ပြည်သူ့ငွေစာရင်းပူးပေါင်းကော်မတီရဲ့ဥက္ကဋ္ဌ တာဝန်ကို ပြည်ထောင်စုလွှတ်တော် ဒုတိယနာယက က တာဝန်ယူဆောင်ရွက်ရမယ်။ ဒုတိယဥက္ကဋ္ဌ(၁)ရဲ့ တာဝန်ကို ဥက္ကဋ္ဌတာဝန်ထမ်းဆောင်ရတဲ့ လွှတ်တော်ရဲ့ ပြည်သူ့ငွေစာရင်းကော်မတီ ဥက္ကဋ္ဌက ဆောင်ရွက်စေရပါမယ်။ ဒုတိယဥက္ကဋ္ဌ(၂)ရဲ့ တာဝန်ကိုတော့ ဥက္ကဋ္ဌတာဝန် မထမ်းဆောင်ရတဲ့ လွှတ်တော်ရဲ့ ပြည်သူ့ငွေစာရင်းကော်မတီ ဥက္ကဋ္ဌက ဆောင်ရွက်ရပါမယ်။ အတွင်းရေးမှူးတာဝန်ကို ဥက္ကဋ္ဌတာဝန် ထမ်းဆောင်တဲ့ လွှတ်တော်၏ ပြည်သူ့ငွေစာရင်းကော်မတီ အတွင်းရေးမှူးအား တာဝန်ပေးအပ်ပါမယ်။ တွဲဖက်အတွင်းရေးမှူး တာဝန်ကိုတော့ ဥက္ကဋ္ဌတာဝန် မထမ်းဆောင်ရတဲ့ လွှတ်တော်ရဲ့ ပြည်သူ့ငွေစာရင်းကော်မတီ အတွင်းရေးမှူးအား တာဝန် ပေးအပ်ရမယ်လို့ သတ်မှတ်ပြဋ္ဌာန်းထားပါတယ်ခင်ဗျား။ ပြည်ထောင်စုလွှတ်တော်ကိုယ်စားလှယ်များခင်ဗျား။ ဆက်လက်ပြီး ပြည်ထောင်စုလွှတ်တော် ပြည်သူ့ငွေစာရင်းပူးပေါင်းကော်မတီရဲ့ တာဝန်အပိုင်းကို ရှင်းလင်းတင်ပြသွားမှာ ဖြစ်ပါတယ်။ ပြည်ထောင်စု လွှတ်တော်ရဲ့ နည်းဥပဒေ ၁၀၃ ပါ ပြဋ္ဌာန်းချက်များအရ ပြည်သူ့ငွေစာရင်းပူးပေါင်းကော်မတီသည် ခြေငွေစာရင်းများကို အသေးစိတ်လေ့လာပြီးတွေ့ရှိချက်၊ သဘောထားမှတ်ချက်များကိုပြုစု၍ ပူးပေါင်း ကော်မတီ ဥက္ကဋ္ဌက လက်မှတ်ရေးထိုးပြီး နာယကထံ တင်ပြရပါမယ်။ ပြည်ထောင်စု၏ ဘဏ္ဍာငွေအရ အသုံးဆိုင်ရာဥပဒေပါ ပြဋ္ဌာန်းချက်များအရ နိုင်ငံတော်ရဲ့ အရအသုံးခန့်မှန်းခြေငွေစာရင်းပါ ရငွေနဲ့သုံးငွေ များအပေါ်အစီရင်ခံထားတဲ့ ပြည်ထောင်စုစာရင်းစစ်ချုပ်ရဲ့ အစီရင်ခံစာနဲ့ ပြည်ထောင်စုဘဏ္ဍာရေး ဝန်ကြီးဌာနရဲ့ ရှင်းလင်းချက်၊ အရေးယူဆောင်ရွက်ချက်တို့ကို စိစစ်ပြီးတော့ လွှတ်တော်ကိုတင်ပြရပါမယ်။ ပြည်ထောင်စုစာရင်းစစ်ချုပ်ရဲ့ အစီရင်ခံစာကိုစိစစ်ရာမှာ လွှတ်တော်သို့ တင်ပြအတည်ပြုချက် ရယူ ထားတဲ့လျာထားငွေများကို ပြည့်ဝစွာရရှိရန် ဆောင်ရွက်ထားခြင်း ရှိ မရှိ၊ သုံးစွဲခွင့်ပြုထားတဲ့ ငွေများကို သတ်မှတ်ထားတဲ့ကိစ္စအတွက် သုံးစွဲထားခြင်း ရှိ မရှိ၊ ထိရောက်စွာ အသုံးပြု မပြု၊ လုပ်ငန်းစီမံကိန်းများ အကောင်အထည်ဖော်ရာတွင် လေလွင့်ပြုန်းတီးမှု၊ ယိုဖိတ်မှု၊ ပျက်စီးမှု၊ နစ်နာဆုံးရှုံးမှု၊ အလွဲသုံးစားမှု ရှိ မရှိ တို့ကိုစိစစ်၍ လွှတ်တော်ကို တင်ပြရပါမယ်။ ပြည်ထောင်စုအစိုးရအဖွဲ့ရဲ့ အသုံးစာရင်းနှင့် ပြည်ထောင်စု စာရင်းစစ်ချုပ်ရဲ့ အစီရင်ခံစာကို စိစစ်တဲ့နေရာမှာ ပြည်ထောင်စုလွှတ်တော်က ခွင့်ပြုထားတဲ့ငွေကို သတ်မှတ် ထားတဲ့ကိစ္စအတွက် သုံးစွဲခြင်း ရှိ မရှိ၊ ထိရောက်မှန်ကန်စွာ သုံးစွဲခဲ့ခြင်း ရှိ မရှိ စိစစ်နိုင်ရန်အတွက် လိုအပ်တဲ့ လုပ်ငန်းဌာနများသို့ သွားရောက်ပြီးတော့ စစ်ဆေးရန် လွှတ်တော်သို့ တင်ပြရပါမယ်။ ပြည်ထောင်စုအစိုးရ ဘဏ္ဍာရေးဝန်ကြီးဌာနက လွှဲအပ်တဲ့ကိစ္စရပ်များကို စိစစ်၍ လွှတ်တော်သို့ တင်ပြရပါမယ်။ အောက်ပါတို့ကို ဆောင်ရွက်၍ လွှတ်တော်သို့ တင်ပြရမယ်။ ပြည်ထောင်စုလွှတ်တော်က ပြည်ထောင်စု အစိုးရအဖွဲ့ရဲ့ တောင်းဆိုချက်အရ ကိစ္စတစ်ခုအတွက် ခွဲဝေချထားငွေကို သုံးစွဲတဲ့နေရာမှာ ပြည်ထောင်စု အစိုးရ ဘဏ္ဍာရေးဝန်ကြီးဌာနက သတ်မှတ်ထားတဲ့ ဘဏ္ဍာရေးစည်းမျဉ်းများနဲ့ ညီညွတ်မှု ရှိ မရှိ စိစစ်ခြင်း၊ ခွင့်ပြုထားတဲ့ သုံးငွေတစ်ရပ်အတွက် ခေါင်းစဉ်လွှဲပြောင်း၍သုံးစွဲရာ၌ ပြည်ထောင်စုအစိုးရ ဘဏ္ဍာရေး ဝန်ကြီးဌာနက သတ်မှတ်ထားတဲ့ ဘဏ္ဍာရေးစည်းမျဉ်းများနဲ့ ညီညွတ်မှု ရှိ မရှိ စိစစ်ခြင်း၊ ပြည်ထောင်စု အစိုးရ ဘဏ္ဍာရေးဝန်ကြီးဌာနက ပြည်ထောင်စုလွှတ်တော်သို့ တင်ပြတဲ့အသုံးစရိတ်များနဲ့ စပ်လျဉ်းပြီးတော့ စိစစ်ခြင်း၊ သက်ဆိုင်ရာအစိုးရဌာန၊ အစိုးရအဖွဲ့အစည်းများက ပြည်ထောင်စုစာရင်းစစ်ချုပ်ရုံးရဲ့ အကြံပြုချက် များကို ဆောင်ရွက်မှု ရှိ မရှိ စိစစ်ရပါမယ်။ ပြည်ထောင်စုအစိုးရအဖွဲ့၏ စီးပွားရေးဆိုင်ရာလုပ်ငန်းများနှင့် စပ်လျဉ်း၍ နိုင်ငံတော်အစိုးရ၏ အမိန့်အရပြုလုပ်တဲ့ လုပ်ငန်းစာရင်းများနဲ့ ယင်းစာရင်းများအပေါ် ပြည်ထောင်စုစာရင်းစစ်ချုပ်ရဲ့ အစီရင်ခံစာကို စိစစ်ရမယ်။ နိုင်ငံတော်သမ္မတ၏ အမိန့်အရ ရငွေတစ်ရပ်ကို စစ်ဆေးတဲ့ ပြည်ထောင်စုစာရင်းစစ်ချုပ်ရဲ့ အစီရင်ခံစာကိုလည်းကောင်း၊ သိုလှောင်သိမ်းဆည်းထားသော ကုန်ပစ္စည်းများနဲ့စပ်လျဉ်းတဲ့ စာရင်းများ၊ ကုန်ပစ္စည်းများကို ပြည်ထောင်စုစာရင်းစစ်ချုပ်ရဲ့ အစီရင်ခံစာ ကိုလည်း စိစစ်ရပါမယ်။ သက်ဆိုင်ရာ အဖွဲ့အစည်းတို့နဲ့ညှိနှိုင်းပြီး ဖြေကြားနိုင်တဲ့ တာဝန်ရှိပုဂ္ဂိုလ်များကို ဖိတ်ကြား၍ မေးမြန်းဆွေးနွေးခြင်း၊ စာဖြင့် ရေးသားတင်သွင်းစေခြင်းများကို ဆောင်ရွက်နိုင်တယ်လို့ ပြဋ္ဌာန်းထားပါတယ်။ ဒါ့အပြင် ပြည်ထောင်စုလွှတ်တော်ရဲ့ ၂၀၁၅ ခုနှစ်၊ ပြည်ထောင်စုလွှတ်တော် ဥပဒေအမှတ် ၄၂ နဲ့ ပြဋ္ဌာန်းထားတဲ့ ပြည်ထောင်စု၏ ဘဏ္ဍာငွေအရအသုံးရေးဆွဲတင်ပြခြင်းဆိုင်ရာ ပုဒ်မ ၄ ပုဒ်မခွဲ(က)၊ ပုဒ်မ ရ ပုဒ်မခွဲ(က)တို့အရ ပြည်ထောင်စုအစိုးရအဖွဲ့ကတင်ပြတဲ့ နှစ်စဉ်ပြည်ထောင်စု၏ ဘဏ္ဍာငွေအရအသုံး ဆိုင်ရာဥပဒေကြမ်းနဲ့ နောက်ထပ်ဘဏ္ဍာငွေခွဲဝေသုံးစွဲရေး ဥပဒေကြမ်းတို့ကို စိစစ်ပြီး ငွေကြေးဆိုင်ရာ သုံးသပ်ချက်များကို ပြည်ထောင်စုလွှတ်တော်သို့ တင်ပြရမယ်လို့ သတ်မှတ်ပြဋ္ဌာန်းထားပါတယ်ခင်ဗျာ။ ပြည်ထောင်စုလွှတ်တော် ကိုယ်စားလှယ်များခင်ဗျား။ ဆက်လက်ပြီးတော့ ပြည်ထောင်စုလွှတ်တော် ဆိုင်ရာနည်းဥပဒေ ၁၀၅ အရ ပြည်သူ့ငွေစာရင်းပူးပေါင်းကော်မတီရဲ့ လုပ်ပိုင်ခွင့်များမှာ ကော်မတီသည် လိုအပ်တဲ့ ပြင်ပပုဂ္ဂိုလ်များကို ဆင့်ခေါ်၍ စုံစမ်းမေးမြန်းနိုင်တယ်။ စာရွက်စာတမ်းများကိုလည်း တင်ပြ စေရန် ဆင့်ဆိုနိုင်တယ်။ ကော်မတီရဲ့ ရှေ့တွင် သက်သေခံရန်ဖြစ်စေ၊ စာရွက်စာတမ်းများကို တင်ပြရန် ဖြစ်စေ လိုအပ်တဲ့အခါသက်ဆိုင်သူအား စာဖြင့်ဆင့်ဆိုရမယ်။ သို့ရာတွင် နိုင်ငံတော်လုံခြုံရေးကိုဖြစ်စေ၊ နိုင်ငံတော်၏အကျိုးကိုဖြစ်စေ ထိခိုက်နစ်နာဖွယ်ရာရှိပါက ပြည်ထောင်စုအစိုးရအဖွဲ့က စာရွက်စာတမ်း များကို မှတ်တမ်းတစ်ရပ်ကို ကော်မတီသို့ ထုတ်ဖော်တင်ပြရန် ငြင်းဆိုနိုင်ပါတယ်။ ကော်မတီသည် မိမိ၏ ရှေ့တွင် သက်သေထွက်ဆိုချက်များကို သို့မဟုတ် သက်သေခံအဖြစ် တင်ပြသော စာရွက်စာတမ်းများ၊ မှတ်တမ်းများကို လျှို့ဝှက်ထား သင့် မသင့် ဆုံးဖြတ်နိုင်တယ်။ ပုဂ္ဂိုလ်တစ်ဦး တစ်ယောက်က သက်သေ ထွက်ဆိုချက်သည် သို့မဟုတ် စာရွက်စာတမ်းများ၊ မှတ်တမ်းများသည် ကော်မတီ၏ အလုပ်ဝတ္တရား ဆောင်ရွက်ရာမှာ သက်ဆိုင်သည်၊ မသက်ဆိုင်သည်ဟူသော ပြဿနာပေါ်ပေါက်လာပါက အဆိုပါ ပြဿနာ ကို အဆုံးအဖြတ်ပေးရန် ကော်မတီဥက္ကဋ္ဌက နာယကထံ တင်ပြရမယ်။ နာယကရဲ့ ဆုံးဖြတ်ချက်က အပြီး အပြတ်ဖြစ်ပါတယ်။ ကော်မတီဝင်များဟာ ကော်မတီအစည်းအဝေးများကို ဖွဲ့စည်းပုံအခြေခံဥပဒေနဲ့အညီ လွှတ်တော် ဆိုင်ရာ ဥပဒေပြဋ္ဌာန်းချက်များကို မဆန့်ကျင်လျှင် လွတ်လပ်စွာ ပြောဆိုဆွေးနွေးခွင့်၊ ဆန္ဒမဲပေးပိုင်ခွင့် ရှိပါတယ်။ ကော်မတီတွင် အဆိုတင်သွင်းခြင်း၊ အကြံပြုချက် တင်သွင်းခြင်းတို့နှင့် စပ်လျဉ်း၍ ထောက်ခံသူမလို။ ကော်မတီဝင်များသည် ကိစ္စတစ်ခုအတွက်စပ်လျဉ်းပြီး တစ်ကြိမ်ထက်ပိုပြီးတော့ ဆွေးနွေးနိုင်တယ်လို့ ပြဋ္ဌာန်းထားပါတယ်။ လွှတ်တော်ကိုယ်စားလှယ်များခင်ဗျား။ ပြည်ထောင်စုလွှတ်တော်ဆိုင်ရာ နည်းဥပဒေ ၁၀၂ မှာ ပြည်သူ့ ငွေစာရင်းပူးပေါင်းကော်မတီရဲ့ အစည်းအဝေးများ ကျင်းပခြင်းနဲ့စပ်လျဉ်းပြီးတော့ နည်းဥပဒေခွဲ(က)မှာ ခန့်အပ်ထားတဲ့ ကော်မတီဝင်ဦးရေ စုစုပေါင်းရဲ့ ထက်ဝက်ထက်မနည်း တက်ရောက်လျှင် အစည်းအဝေး အထမြောက်ပါတယ်။ နည်းဥပဒေခွဲ(ခ)အရ တက်ရောက်တဲ့ ကော်မတီဝင်ဦးရေ မပြည့်လျှင် ပြည့်တဲ့အထိ ကော်မတီဥက္ကဋ္ဌ က အစည်းအဝေးရွှေ့ဆိုင်းထားနိုင်တယ်။ သို့မဟုတ် အစည်းအဝေးကို နောက်တစ်ရက် ရွှေ့ဆိုင်းထားနိုင်ပါတယ်။ နည်းဥပဒေခွဲ(ဂ)အရ ကော်မတီဥက္ကဋ္ဌဟာ သဘာပတိအဖြစ် ဆောင်ရွက်ရမယ်။ ကော်မတီဥက္ကဋ္ဌ မရှိလျှင် ဒုတိယဥက္ကဋ္ဌ(၁) ကလည်းကောင်း၊ ဥက္ကဋ္ဌနှင့် ဒုတိယဥက္ကဋ္ဌ(၁) မရှိဘူးဆိုရင် ဒုတိယဥက္ကဋ္ဌ(၂) ကလည်းကောင်း သဘာပတိအဖြစ် ဆောင်ရွက်ရပါမယ်။ နည်းဥပဒေခွဲ(ဃ)မှာတော့ မဲဆန္ဒယူရာမှာ ကော်မတီဥက္ကဋ္ဌ သို့မဟုတ် သဘာပတိသည် မဲမပေးရ။ ဆန္ဒမဲတူညီနေလျှင် ကော်မတီဥက္ကဋ္ဌ သို့မဟုတ် သဘာပတိက အနိုင်မဲပေးရမည်လို့ ပြဋ္ဌာန်းထားပါတယ်။ ပြည်ထောင်စုလွှတ်တော်ကိုယ်စားလှယ်များခင်ဗျား။ ဆက်လက်ပြီး ကျွန်တော့အနေနဲ့ နောက်ဆုံး တင်ပြရမယ့် အချက်ကတော့ ပြည်သူ့ငွေစာရင်းပူးပေါင်းကော်မတီဟာ လွှတ်တော်သို့ တင်ပြတဲ့ အစီရင် ခံစာနှင့်စပ်လျဉ်းပြီး လိုက်နာရမယ့်နည်းလမ်းများကို ပြည်ထောင်စုလွှတ်တော်ဆိုင်ရာ နည်းဥပဒေ ၁၀၄ မှာ ဖော်ပြထားပါတယ်။ ကော်မတီဥက္ကဋ္ဌ သို့မဟုတ် သဘာပတိက လက်မှတ်ရေးထိုးပြီး ကော်မတီရဲ့ အစီရင် ခံစာကို နာယကထံ တင်ပြရပါမယ်။ ကော်မတီဝင်များဟာ အများဆန္ဒအရ ဆုံးဖြတ်ရေးသားထားတဲ့ ကော်မတီ၏ အစီရင်ခံစာကို သဘောတူညီကြောင်း လက်မှတ်ရေးထိုးရမယ်။ သို့ရာတွင် သဘောကွဲလွဲချက် များရှိပါက ထိုသဘောကွဲလွဲချက်များကို ရေးသားဖော်ပြ၍ လက်မှတ်ရေးထိုးပြီး အစီရင်ခံစာမှာ ပူးတွဲ ဖော်ပြနိုင်ပါတယ်။ အစီရင်ခံစာကို နာယကထံ တင်ပြပြီးနောက် လေးရက်ထက်မစော၊ ၁၀ ရက်ထက် နောက်မကျစေဘဲ နာယက က သတ်မှတ်ထားတဲ့ရက်မှာ ကော်မတီဥက္ကဋ္ဌ သို့မဟုတ် ဥက္ကဋ္ဌက တာဝန်ပေးအပ်သော ကော်မတီဝင်တစ်ဦးဦးက လွှတ်တော်သို့ ဖတ်ကြားတင်ပြပြီးနောက် အစီရင်ခံစာကို ဆွေးနွေးစဉ်းစားရန် အဆိုတင်သွင်းရပါမယ်။ အစီရင်ခံစာကို လွှတ်တော်ကိုယ်စားလှယ်များက ပြင်ဆင်ချက် ပြုလုပ်ခွင့်မရှိ ပါဘူး။ အစီရင်ခံစာကို ဆွေးနွေးပြီးပါက ကော်မတီဥက္ကဋ္ဌ သို့မဟုတ် ကော်မတီဥက္ကဋ္ဌက တာဝန်ပေးတဲ့ ကော်မတီဝင်တစ်ဦးက အစီရင်ခံစာကို လွှတ်တော်က သဘောတူညီရန် အဆိုတင်သွင်းရမယ်လို့ ပြဋ္ဌာန်း ထားပါတယ်။ ဒါ့အပြင် ပြည်သူ့ငွေစာရင်းကော်မတီဝင်များအနေနဲ့ လိုက်နာဆောင်ရွက်ရမယ့် ကိစ္စရပ်များ အနေနဲ့ ပြည်ထောင်စုလွှတ်တော်ဆိုင်ရာ နည်းဥပဒေ ၁၀၅ နည်းဥပဒေခွဲ(င)နဲ့ ပြည်သူ့ငွေစာရင်းပူးပေါင်း ကော်မတီအစည်းအဝေးမှာ ကော်မတီဝင်တစ်ဦးပြောဆိုသော သို့မဟုတ် ပြုလုပ်သောကိစ္စကိုသော်လည်းကောင်း၊ ကော်မတီတွင်ဆွေးနွေးသော ဆွေးနွေးချက်များကိုသော်လည်းကောင်း ပြင်ပသို့ ပေါက်ကြား ခြင်းမရှိစေရ။ ကော်မတီအစည်းအဝေး မှတ်တမ်းများတွင် ဆွေးနွေးချက်အားလုံးကို အသေးစိတ် မှတ်တမ်းတင်၍ ကော်မတီက အတည်ပြုထားရပါမယ်။ ယင်းအစည်းအဝေးမှတ်တမ်းကို ဖြန့်ဝေခြင်းမပြုရ။ နာယကထံ ပေးပို့သော အစီရင်ခံစာမိတ္တူကို အစည်းအဝေးမှတ်တမ်းများနှင့်အတူ ပူးတွဲ၍ အမှုတွဲအဖြစ် တစ်ပေါင်းတည်း ထိန်းသိမ်းထားရန် ပြည်ထောင်စုလွှတ်တော်ရုံးသို့ ပေးပို့ရမယ်လို့ ပြဋ္ဌာန်းထားပါတယ်။ နိဂုံးချုပ်အနေဖြင့် ကျွန်တော် တင်ပြလိုတာကတော့ အထက်ဖော်ပြပါ ပြည်ထောင်စုလွှတ်တော် ဆိုင်ရာဥပဒေ၊ နည်းဥပဒေပါ ပြဋ္ဌာန်းချက်များနဲ့အညီ ပြည်ထောင်စုလွှတ်တော်ထဲမှာ ပြည်သူ့ငွေစာရင်း ပူးပေါင်းကော်မတီတစ်ရပ်ကို ဖွဲ့စည်းပေးထားခြင်းအားဖြင့် နောင်ဆက်လက် ဆောင်ရွက်မယ့် ပြည်ထောင်စု အစိုးရကသာ တင်သွင်းခွင့်ရှိတဲ့ နိုင်ငံတော်ရဲ့ အမျိုးသားစီမံကိန်းဥပဒေကြမ်း၊ ဘဏ္ဍာငွေအရအသုံးဆိုင်ရာ ဥပဒေကြမ်းနှင့် အခွန်အကောက်ဆိုင်ရာဥပဒေကြမ်းများ၊ အမျိုးသားစီမံကိန်းနှင့် စီးပွားရေးဖွံ့ဖြိုးတိုးတက်မှု ဝန်ကြီးဌာနနှင့် ဘဏ္ဍာရေးဝန်ကြီးဌာနတို့ကပေးပို့တဲ့ (၆)လပတ်နှင့် နှစ်စဉ်အစီရင်ခံစာများ၊ ပြည်ထောင်စု စာရင်းစစ်ချုပ်ရုံးကပေးပို့တဲ့ (၆)လပတ်နှင့် နှစ်စဉ်အစီရင်ခံစာနဲ့ စာရင်းစစ်ကန့်ကွက်ချက် အစီရင်ခံစာ များအပါအဝင် ငွေစာရင်းဆိုင်ရာကိစ္စရပ်များကို အဆင်ပြေချောမွေ့စွာ ဆောင်ရွက်သွားနိုင်မည်ဖြစ်ကြောင်း လွှတ်တော်သို့ ရှင်းလင်းတင်ပြအပ်ပါတယ်ခင်ဗျာ။ အားလုံးကို ကျေးဇူးတင်ပါတယ်ခင်ဗျာ။</speech>
<title>ပြည်ထောင်စုလွှတ်တော် နာယက က ပြည်သူ့ငွေစာရင်းပူးပေါင်းကော်မတီတွင်ပါဝင်ရန် လျာထားသည့် အဖွဲ့ဝင်ဦးရေ၊ ဥက္ကဋ္ဌ၊ အတွင်းရေးမှူးနှင့် အဖွဲ့ဝင်များ၏ အမည်စာရင်းတင်ပြခြင်း</title>
<speech type='speaker'>အစီအစဉ်(၆) ဖြစ်ပါတယ်။ ပြည်ထောင်စုလွှတ်တော် ကိုယ်စားလှယ်များခင်ဗျား။ ပြည်ထောင်စုလွှတ်တော်က တာဝန်ပေးအပ်သော ငွေစာရင်းဆိုင်ရာကိစ္စများနဲ့ စပ်လျဉ်းပြီး ဆောင်ရွက် နိုင်ရေးအတွက် ပြည်သူ့လွှတ်တော်နဲ့ အမျိုးသားလွှတ်တော်တို့မှာ ဖွဲ့စည်းထားတဲ့ ပြည်သူ့ငွေစာရင်းကော်မတီ များမှ ကော်မတီဝင်ဦးရေတူညီစွာပါဝင်တဲ့ ပြည်သူ့ငွေစာရင်း ပူးပေါင်းကော်မတီကို ပြည်ထောင်စုလွှတ်တော် ဆိုင်ရာနည်းဥပဒေ ၁၀၁ နဲ့အညီ ကော်မတီအဖွဲ့ဝင် (၁၅)ဦးဖြင့် ဖွဲ့စည်းနိုင်ဖို့အတွက် သက်ဆိုင်ရာ လွှတ်တော် များမှ ပြည်သူ့ငွေစာရင်းကော်မတီအဖွဲ့ဝင် (၇)ဦးစီ အမည်စာရင်း ပေးပို့ထားပါတယ်။ ယခု ပြည်ထောင်စုလွှတ်တော် ပြည်သူ့ငွေစာရင်းပူးပေါင်းကော်မတီမှာပါဝင်ဖွဲ့စည်းမယ့် လွှတ်တော် ကိုယ်စားလှယ်များရဲ့ အမည်စာရင်းကို တင်ပြမှာဖြစ်ပါတယ်။ ပြည်သူ့လွှတ်တော် ပြည်သူ့ငွေစာရင်း ကော်မတီမှ(၁) ဦးအောင်မင်း ဇလွန်မဲဆန္ဒနယ်၊ (၂) ဦးခင်မောင်သန်း တောင်ငမဲဆန္ဒနယ်။ (၃) ဦးစိုင်းသီဟကျော် မိုင်းရယ်မဲဆန္ဒနယ်၊ (၄) ဦးလင်းဇော်ထွန်း မိုင်းဖြတ်မဲဆန္ဒနယ်။ (၅) ဦးဘိုကြီး၊ ချောက်မဲဆန္ဒနယ်၊ (၆) ဒေါ်ချိုချိုဝင်း မော်လိုက်မဲဆန္ဒနယ်၊ (၇) ဗိုလ်မှူးချုပ်သန်းလွင် တပ်မတော်သားလွှတ်တော်ကိုယ်စားလှယ် တို့အားလည်းကောင်း၊ အမျိုးသားလွှတ်တော် ပြည်သူ့ငွေစာရင်းကော်မတီမှ(၈) ဦးစောသန်းထွဋ် ကရင်ပြည်နယ်မဲဆန္ဒနယ်အမှတ်(၂)၊ (၉) ဒေါက်တာစိုင်းဆိုင်ကျောက်ဆမ် ရှမ်းပြည်နယ်မဲဆန္ဒနယ်အမှတ်(၆)၊ (၁၀) ဒေါ်ရွှေရွှေစိန်လတ် ပဲခူးတိုင်းဒေသကြီးမဲဆန္ဒနယ်အမှတ်(၃)၊ (၁၁) ဒေါ်ထုမေ ရခိုင်ပြည်နယ်မဲဆန္ဒနယ်အမှတ်(၁၁)၊ (၁၂) ဦးသန်းစိုး(ခ)သန်းစိုး(ဘောဂဗေဒ) ရန်ကုန်တိုင်းဒေသကြီးမဲဆန္ဒနယ် အမှတ်(၄)၊ (၁၃) ဦးဟင်နရီဗန်ထီးယူ ချင်းပြည်နယ်မဲဆန္ဒနယ်အမှတ်(၃)၊ (၁၄) ဗိုလ်မှူးချုပ်အောင်စန်းချစ် တပ်မတော်သားလွှတ်တော်ကိုယ်စားလှယ် တို့အားလည်းကောင်း ပါဝင်ဖွဲ့စည်းဖို့ လျာထားပါတယ်။ အထက်ပါ ပြည်သူ့ငွေစာရင်းပူးပေါင်းကော်မတီမှာ ပြည်ထောင်စုလွှတ်တော်ဆိုင်ရာ နည်းဥပဒေ ၁၀၁ နည်းဥပဒေခွဲ(ခ)နဲ့အညီ ဥက္ကဋ္ဌတာဝန်ကို ဒုတိယနာယက ဦးအေးသာအောင်အားလည်းကောင်း၊ ဒုတိယ ဥက္ကဋ္ဌ(၁)အဖြစ် ကရင်ပြည်နယ် မဲဆန္ဒနယ်အမှတ်(၂)မှ ဦးစောသန်းထွဋ်အားလည်းကောင်း၊ ဒုတိယ ဥက္ကဋ္ဌ(၂)အဖြစ် ဇလွန်မဲဆန္ဒနယ်မှ ဦးအောင်မင်းအားလည်းကောင်း၊ အတွင်းရေးမှူးအဖြစ် ရှမ်းပြည်နယ် မဲဆန္ဒနယ်အမှတ်(၆)မှ ဒေါက်တာစိုင်းဆိုင်ကျောက်ဆမ်အားလည်းကောင်း၊ တွဲဖက်အတွင်းရေးမှူးအဖြစ် တောင်ငူမဲဆန္ဒနယ်မှ ဦးခင်မောင်သန်း အားလည်းကောင်း၊ ကျန်ရှိတဲ့ လွှတ်တော်ကိုယ်စားလှယ် (၁၀)ဦးအား ကော်မတီအဖွဲ့ဝင်များ အဖြစ်လည်းကောင်း တာဝန်ပေးအပ်ဖွဲ့စည်းရန် လျာထားပါကြောင်းနဲ့ မနက်ဖြန် ကျင်းပပြုလုပ်မယ့် ပြည်ထောင်စုလွှတ်တော်အစည်းအဝေးမှာ လွှတ်တော်ရဲ့ သဘောတူညီချက်ရယူပြီး ဆက်လက်ဆောင်ရွက်သွားမှာဖြစ်ကြောင်း အသိပေးကြေညာပါတယ်။</speech>
<title>ပြည်ထောင်စုလွှတ်တော် ကိုယ်စားလှယ်တစ်ဦးက လွှတ်တော်ကိုယ်စားလှယ်များ စိစစ်ရေးကော်မတီဖွဲ့စည်းခြင်းနှင့်စပ်လျဉ်း၍ လွှတ်တော်သို့ ရှင်းလင်းတင်ပြခြင်း</title>
<speech type='speaker'>အစီအစဉ်(၇) ဖြစ်ပါတယ်ခင်ဗျာ။ လွှတ်တော်ကိုယ်စားလှယ်များခင်ဗျား။ ဒုတိယအကြိမ် ပြည်ထောင်စုလွှတ်တော် ပထမပုံမှန်အစည်းအဝေးသို့ တက်ရောက်လာသော လွှတ်တော် ကိုယ်စားလှယ်များအား စိစစ်အတည်ပြု ရေး လုပ်ငန်းတာဝန်များကို ဆက်လက်ဆောင်ရွက်နိုင်ရန် အတွက် ပြည်ထောင်စုလွှတ်တော်ဆိုင်ရာဥပဒေပုဒ်မ ၁၄ ပုဒ်မခွဲ(ဂ)နဲ့အညီ ပြည်ထောင်စုလွှတ်တော်ကိုယ်စားလှယ်များ စိစစ်ရေးကော်မတီ ဖွဲ့စည်းဆောင်ရွက်ရမှာဖြစ်ပါတယ်။ အဆိုပါကော်မတီ ဖွဲ့စည်းခြင်းနဲ့စပ်လျဉ်းပြီး လွှတ်တော်သို့ ရှင်းလင်းတင်ပြပေးရန် ဦးမင်းဦး ပဲခူးတိုင်းဒေသကြီး မဲဆန္ဒနယ်အမှတ်(၆)အား ဖိတ်ခေါ်ပါတယ်။</speech>
<speech><mp id='852'>ဦးမင်းဦး(မဲဆန္ဒနယ်အမှတ်-၆၊ ပဲခူးတိုင်းဒေသကြီး)</mp>လေးစားအပ်ပါတဲ့ ပြည်ထောင်စု လွှတ်တော် နာယက၊ ပြည်သူ့လွှတ်တော် ဥက္ကဋ္ဌ၊ ပြည်ထောင်စုလွှတ်တော် ကိုယ်စားလှယ်များနဲ့ ဧည့်သည်တော် များအားလုံးမင်္ဂလာအပေါင်းနဲ့ ပြည့်စုံကြပါစေလို့ နှုတ်ခွန်းဆက်သဂါရဝပြုအပ်ပါတယ်။ ကျွန်တော်ကတော့ ပဲခူးတိုင်းဒေသကြီး မဲဆန္ဒနယ်အမှတ်(၆)မှ အမျိုးသားလွှတ်တော်ကိုယ်စားလှယ် ဦးမင်းဦး ဖြစ်ပါတယ်။ ကျွန်တော့အနေနဲ့ ပြည်ထောင်စုလွှတ်တော် နာယကကြီးရဲ့ တာဝန်ပေးချက်အရ ပြည်ထောင်စုလွှတ်တော် ကိုယ်စားလှယ်များ စိစစ်ရေးကော်မတီ ဖွဲ့စည်းရေးနှင့်စပ်လျဉ်း၍ ပြည်ထောင်စုလွှတ်တော်သို့ ရှင်းလင်း တင်ပြသွားမှာ ဖြစ်ပါတယ်။ ပြည်ထောင်စုလွှတ်တော် ကိုယ်စားလှယ်များခင်ဗျား။ ပြည်ထောင်စုလွှတ်တော်ဆိုင်ရာ ဥပဒေပုဒ်မ ၁၄ ပုဒ်မခွဲ(က)မှာ နာယကသည် လွှတ်တော်သက်တမ်းတစ်ရပ်၏ ပထမပုံမှန်အစည်းအဝေးသို့ တက်ရောက် လာသော လွှတ်တော်ကိုယ်စားလှယ်များအား စိစစ်အတည်ပြုရန် လွှတ်တော်ကိုယ်စားလှယ်များ စိစစ်ရေး အဖွဲ့ကို သင့်တော်သော ပုဂ္ဂိုလ်များဖြင့်ဖွဲ့စည်းပြီး ယင်းလွှတ်တော်သက်တမ်းအတွက် လွှတ်တော် ကိုယ်စားလှယ် များစိစစ်ရေးကော်မတီ ဖွဲ့စည်းပြီးသည်အထိ တာဝန်ပေးအပ်ရမည်ဟု ပြဋ္ဌာန်းထားပါတယ်။ ဒါကြောင့် ဒုတိယအကြိမ် ပြည်ထောင်စုလွှတ်တော် ပထမပုံမှန်အစည်းအဝေးကို တက်ရောက်လာတဲ့ လွှတ်တော် ကိုယ်စားလှယ်များအား စိစစ်အတည်ပြုနိုင်ရန် ပြည်ထောင်စုလွှတ်တော် ကိုယ်စားလှယ်များ စိစစ်ရေးအဖွဲ့ကို ပြည်ထောင်စုရွေးကောက်ပွဲကော်မရှင်အဖွဲ့ဝင်က ဥက္ကဋ္ဌအဖြစ်ပါဝင်ပြီး ပုဂ္ဂိုလ်ငါးဦးဖြင့် ဖွဲ့စည်းတာဝန်ပေးအပ်ခဲ့ပါတယ်။ ထို့အပြင် ပြည်ထောင်စုလွှတ်တော်ဆိုင်ရာဥပဒေပုဒ်မ ၁၄ ပုဒ်မခွဲ(ဂ)မှာ နာယကသည် သက်ဆိုင်ရာ လွှတ်တော်အစည်းအဝေးများတွင် လွှတ်တော်အခွင့်အရေးကော်မတီများ ဖွဲ့စည်းပြီးနောက် လွှတ်တော်ကိုယ်စားလှယ်များ စိစစ်ရေးကော်မတီကို ယင်းလွှတ်တော်အခွင့်အရေး ကော်မတီနှစ်ရပ်မှ သင့်လျော်သော ကော်မတီဝင်များဖြင့်ဖွဲ့စည်းပြီး လွှတ်တော်ကိုယ်စားလှယ် စိစစ် အတည်ပြုရေး လုပ်ငန်းတာဝန်ကို ဆက်လက်ဆောင်ရွက်စေရမည်ဟု ပြဋ္ဌာန်းထားပါတယ်။ ယခုအခါ ပြည်သူ့လွှတ်တော်နဲ့ အမျိုးသားလွှတ်တော်တို့တွင် လွှတ်တော်အခွင့်အရေးကော်မတီများ ဖွဲ့စည်းပြီးခဲ့ပြီး ဖြစ်သည့်အတွက် ပြည်ထောင်စုလွှတ်တော်ဆိုင်ရာဥပဒေပုဒ်မ ၁၄ ပုဒ်မခွဲ(ဂ)နှင့်အညီ ပြည်ထောင်စုလွှတ်တော် ကိုယ်စားလှယ်များစိစစ်ရေးကော်မတီကို သက်ဆိုင်ရာ လွှတ်တော်ရုံးများရဲ့ အခွင့်အရေးကော်မတီနှစ်ရပ်မှ သင့်လျော်တဲ့ ကော်မတီဝင် ၁၅ ဦးဖြင့် ဖွဲ့စည်းတာဝန်ပေးအပ်ရမှာ ဖြစ်ပါတယ်။ ယင်းကော်မတီရဲ့ တာဝန်များကတော့ တက်ရောက်လာသော ပြည်ထောင်စုလွှတ်တော် ကိုယ်စားလှယ်အနေနဲ့ သက်ဆိုင်ရာ လွှတ်တော်များမှာ ကတိသစ္စာပြုပြီးခြင်း ရှိ မရှိ စိစစ်ရန်နှင့် ခွင့်တိုင်ကြားသည့် လွှတ်တော်ကိုယ်စားလှယ် ကိုယ်စား ပြည်ထောင်စုလွှတ်တော် အစည်းအဝေးမှာ ခွင့်ပန်ကြားပေးဖို့ ဖြစ်ပါတယ်။ ကော်မတီရဲ့ သက်တမ်း ကတော့ ပြည်ထောင်စုလွှတ်တော်ရဲ့ သက်တမ်းအတိုင်း ဖြစ်သော်လည်း လိုအပ်ပါက ကော်မတီဝင်များကို သင့်လျော်သလို အစားထိုးတာဝန်ပေးအပ်နိုင်ပါတယ်။ နိဂုံးချုပ်အားဖြင့် တင်ပြလိုတာကတော့ ပြည်ထောင်စုလွှတ်တော်ဆိုင်ရာဥပဒေ၊ နည်းဥပဒေ ပြဋ္ဌာန်းချက်များနှင့်အညီ ပြည်ထောင်စုလွှတ်တော် အစည်းအဝေးကို တက်ရောက်လာတဲ့ လွှတ်တော် ကိုယ်စားလှယ်များရဲ့ စိစစ်ရေးလုပ်ငန်းများကို အဆင်ပြေချောမွေ့စွာ ဆောင်ရွက်နိုင်ရေးအတွက် ဖွဲ့စည်းခြင်း ဖြစ်ပါကြောင်း လေးစားစွာဖြင့် ပြည်ထောင်စုလွှတ်တော်ကြီးသို့ တင်ပြရှင်းလင်းအပ်ပါတယ်ခင်ဗျား။ အားလုံးကို ကျေးဇူးတင်ပါတယ်။</speech>
<title>ပြည်ထောင်စုလွှတ်တော် နာယက က လွှတ်တော်ကိုယ်စားလှယ်များစိစစ်ရေးကော်မတီတွင် ပါဝင်ရန်လျာထားသည့် အဖွဲ့ဝင်ဦးရေ၊ ဥက္ကဋ္ဌ၊ အတွင်းရေးမှူးနှင့် အဖွဲ့ဝင်များ၏ အမည်စာရင်းတင်ပြခြင်း</title>
<speech type='speaker'>အစီအစဉ်(၈) ဖြစ်ပါတယ်။ လွှတ်တော်ကိုယ်စားလှယ်များခင်ဗျား။ ဒုတိယ အကြိမ် ပြည်ထောင်စုလွှတ်တော် အစည်းအဝေးသို့ တက်ရောက်လာကြသော လွှတ်တော်ကိုယ်စားလှယ် များအား စိစစ်အတည်ပြုရန် ပြည်ထောင်စုလွှတ်တော်ဆိုင်ရာဥပဒေပုဒ်မ ၁၄ ပုဒ်မခွဲ(ဂ)နဲ့အညီ ပြည်သူ့ လွှတ်တော်နဲ့ အမျိုးသားလွှတ်တော်တို့ရှိ လွှတ်တော်အခွင့်အရေးကော်မတီများမှ သင့်လျော်တဲ့ ကော်မတီဝင် များနဲ့ ဖွဲ့စည်းဆောင်ရွက်ရမှာ ဖြစ်ပါတယ်။ လွှတ်တော်ကိုယ်စားလှယ် စိစစ်အတည်ပြု ရေး လုပ်ငန်း တာဝန်ကို ဆက်လက် ဆောင်ရွက်နိုင်ရန်အတွက် ပြည်ထောင်စုလွှတ်တော် ကိုယ်စားလှယ်များ စိစစ်ရေး ကော်မတီကို တိုင်းဒေသကြီး သို့မဟုတ် ပြည်နယ်အလိုက် လွှတ်တော်ကိုယ်စားလှယ်တစ်ဦးစီဖြင့် (၁၄) ဦး၊ တပ်မတော်သားလွှတ်တော်ကိုယ်စားလှယ် (၁)ဦး၊ စုစုပေါင်းအဖွဲ့ဝင် (၁၅)ဦးဖြင့် ဖွဲ့စည်းဆောင်ရွက်ရန်လျာ ထားပါတယ်။ ဒါကြောင့် ပြည်ထောင်စုလွှတ်တော် ကိုယ်စားလှယ်များစိစစ်ရေးကော်မတီမှာ ပါဝင်ဖွဲ့စည်းမယ့် ပုဂ္ဂိုလ် များရဲ့ အမည်စာရင်းကို တင်ပြပါ့မယ်(၁) ဒေါက်တာလှမိုး အောင်မြေသာစံမဲဆန္ဒနယ်၊ (၂) ဦးတင်ထွန်းနိုင် ဆိပ်ကြီးခနောင်တိုမဲဆန္ဒနယ်၊ (၃) ဦးပိုက်ကို ပခုက္ကူ မဲဆန္ဒနယ်၊ (၄) ဦးလင်းလင်းဦး တနိုင်းမဲဆန္ဒနယ်၊ (၅) ဦးခင်မောင်သိန်း စစ်ကိုင်းမဲဆန္ဒနယ်၊ (၆) ဦးခင်မောင်သီ လွိုင်လင်မဲဆန္ဒနယ်၊ (၇) ဦးဦးထွန်းမောင် ပုဏ္ဏားကျွန်းမဲဆန္ဒနယ်၊ (၈) ဗိုလ်ချုပ်တောက်ထွန်း တပ်မတော်သားပြည်သူ့လွှတ်တော်ကိုယ်စားလှယ်၊ (၉) ဦးအောင်ကျော်စိုး ကယားပြည်နယ်မဲဆန္ဒနယ်အမှတ်(၇)၊ (၁၀) ဒေါ်နော်ခရစ္စထွန်း(ခ) ကရင်ပြည်နယ်မဲဆန္ဒနယ်အမှတ်(၇) ဒေါက်တာအားကာမိုး (၁၁) ဦးရှန်အောရ် ချင်းပြည်နယ်မဲဆန္ဒနယ်အမှတ်(၂)၊ (၁၂) ဦးတင်ဝေ တနင်္သာရီတိုင်းဒေသကြီးမဲဆန္ဒနယ်အမှတ်(၆)၊ (၁၃) ဒေါ်မြတ်သီတာထွန်း မွန်ပြည်နယ်မဲဆန္ဒနယ်အမှတ်(၅)၊ (၁၄) မန်းထွန်းကြိုင် ဧရာဝတီတိုင်းဒေသကြီးမဲဆန္ဒနယ်အမှတ်(၆)၊ (၁၅) ဦးမင်းဦး ပဲခူးတိုင်းဒေသကြီးမဲဆန္ဒနယ်အမှတ်(၆) တို့ဖြစ်ပြီး ဥက္ကဋ္ဌအဖြစ် အောင်မြေသာစံမဲဆန္ဒနယ်မှ ဒေါက်တာလှမိုး အားလည်းကောင်း၊ အတွင်းရေးမှူး အဖြစ် ပဲခူးတိုင်းဒေသကြီးမဲဆန္ဒနယ်အမှတ်(၆)မှ ဦးမင်းဦး တို့အားလည်းကောင်း တာဝန်ပေးအပ် ဖွဲ့စည်းသွားမှာဖြစ်ပါကြောင်းနဲ့ မနက်ဖြန်ကျင်းပပြုလုပ်မယ့် ပြည်ထောင်စုလွှတ်တော် အစည်းအဝေးမှာ လွှတ်တော်ရဲ့ သဘောတူညီချက်ရယူပြီး ဆက်လက်ဆောင်ရွက်သွားမှာဖြစ်ကြောင်း အသိပေးတင်ပြအပ် ပါတယ်။</speech>
<title>ပြည်ထောင်စုလွှတ်တော် နာယက က ဥပဒေကြမ်းပူးပေါင်းကော်မတီ ဖွဲ့စည်းခြင်းနှင့်စပ်လျဉ်း၍ လွှတ်တော်၏သဘောတူညီချက် ရယူခြင်းနှင့် အတည်ပြုဖွဲ့စည်းကြောင်း ကြေညာခြင်း</title>
<speech type='speaker'>အစီအစဉ်(၉) ဖြစ်ပါတယ်။ ပြည်ထောင်စုလွှတ်တော် ကိုယ်စားလှယ်များ ခင်ဗျား။ ပြည်ထောင်စုလွှတ်တော် ဥပဒေကြမ်းပူးပေါင်းကော်မတီ ဖွဲ့စည်းခြင်းနဲ့စပ်လျဉ်းပြီး ရှင်းလင်း တင်ပြခြင်းနဲ့ အမည်စာရင်းတင်ပြခြင်း အစီအစဉ်တို့ကို မနေ့က ကျင်းပပြုလုပ်တဲ့ ပြည်ထောင်စုလွှတ်တော် အစည်းအဝေးမှာ ဆောင်ရွက်ခဲ့ပြီး အမိန့်ကြော်ငြာစာ(မူကြမ်း) မိတ္တူများကိုလည်း လွှတ်တော် ကိုယ်စားလှယ်များထံ ကြိုတင်ဖြန့်ဝေထားပါတယ်။ ယခု ပြည်ထောင်စုလွှတ်တော်ဆိုင်ရာ နည်းဥပဒေ ၉၆ နဲ့အညီ လွှတ်တော်ရဲ့ သဘောထားရယူ ပါ့မယ်။ ပြည်ထောင်စုလွှတ်တော် ဥပဒေကြမ်းပူးပေါင်းကော်မတီကို လွှတ်တော်သို့ တင်ပြထားသည့်အတိုင်း ဖွဲ့စည်းရန်နဲ့စပ်လျဉ်းပြီး လွှတ်တော်က သဘောတူပါသလားခင်ဗျာ။ သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။</speech>
<speech type='speaker'>သဘောမတူသူ ရှိပါသလားခင်ဗျာ။ လွှတ်တော်က သဘောမတူသူမရှိပါ။</speech>
<speech type='speaker'>လွှတ်တော်က သဘောမတူသူ မရှိတဲ့အတွက် ဥပဒေကြမ်းပူးပေါင်းကော်မတီ ဥက္ကဋ္ဌအဖြစ် ဦးအေးသာအောင်၊ ဒုတိယဥက္ကဋ္ဌ(၁)အဖြစ် စစ်ကိုင်းတိုင်းဒေသကြီး မဲဆန္ဒနယ်အမှတ်(၆)မှ ဦးဇော်မင်း၊ ဒုတိယဥက္ကဋ္ဌ(၂)အဖြစ် နောင်ချို မဲဆန္ဒနယ်မှ ဦးထွန်းအောင်(ခေါ်ဦးထွန်းထွန်းဟိန်၊ အတွင်းရေးမှူး အဖြစ် ရန်ကုန်တိုင်းဒေသကြီး မဲဆန္ဒနယ်အမှတ်(၃)မှ ဒေါက်တာမြတ်ဉာဏစိုး၊ တွဲဖက်အတွင်းရေးမှူး အဖြစ် ကျိုင်းတုံမဲဆန္ဒနယ်မှ ဦးစတီဖန်နဲ့ အဖွဲ့ဝင်များအဖြစ် - (၁) ဒေါ်ခင်ဌေးကြွယ် ချောင်းဆုံမဲဆန္ဒနယ်၊ (၂) ဦးကျော်စိုးလင်း ပြည်ကြီးတံခွန်မဲဆန္ဒနယ်၊ (၃) ဦးဝေလှိုင်ထွန်း ပုသိမ်မဲဆန္ဒနယ်၊ (၄) ဦးခင်မောင်ဝင်း လမ်းမတော်မဲဆန္ဒနယ်၊ (၅) ဗိုလ်မှူးချုပ်မောင်မောင် တပ်မတော်သားပြည်သူ့လွှတ်တော်ကိုယ်စားလှယ်၊ (၆) ဦးအောင်ကြည်ညွန့် မကွေးတိုင်းဒေသကြီးမဲဆန္ဒနယ်အမှတ်(၄)၊ (၇) ဦးသိန်းလွင် ကချင်ပြည်နယ်မဲဆန္ဒနယ်အမှတ်(၁၀)၊ (၈) ဒေါ်ကျိန်ငိုက်မန် ချင်းပြည်နယ်မဲဆန္ဒနယ်အမှတ်(၇)၊ (၉) ဒေါ်နွယ်နွယ်အောင် မွန်ပြည်နယ်မဲဆန္ဒနယ်အမှတ်(၂)၊ (၁၀) ဦးကျော်ကျော် ရခိုင်ပြည်နယ်မဲဆန္ဒနယ်အမှတ်(၄) တို့နဲ့ ဥပဒေကြမ်းပူးပေါင်းကော်မတီဖွဲ့စည်းကြောင်း အတည်ပြု ကြေညာပါတယ်။</speech>
</section>
</discussion>
<postface><title>ပြည်ထောင်စုလွှတ်တော် နာယက က အစည်းအဝေး တတိယနေ့ ရပ်နားကြောင်းနှင့် စတုတ္ထနေ့ကျင်းပမည့် နေ့ရက်နှင့်ကြေညာခြင်း ။</title>
<speech type='speaker'>အစီအစဉ်(၁၀)ဖြစ်ပါတယ်။ ပြည်ထောင်စုလွှတ်တော် ကိုယ်စားလှယ်များခင်ဗျား။ ပထမပုံမှန်အစည်းအဝေး စတုတ္ထနေ့ အစီအစဉ်ကို ရပ်နားပါမယ်။ ဒုတိယအကြိမ် ပြည်ထောင်စုလွှတ်တော် ပထမပုံမှန်အစည်းအဝေးရဲ့ စတုတ္ထနေ့ကို မနက်ဖြန် ၂၀၁၆ ခုနှစ်၊ ဖေဖော်ဝါရီလ ၁၁ ရက် (ကြာသပတေးနေ့) နံနက် ၁၀ နာရီ ကျင်းပပြုလုပ်မည် ဖြစ်ကြောင်းနှင့် ယနေ့အတွက် အစည်းအဝေးပြီးဆုံးကြောင်း ကြေညာပါတယ်။</speech>
<speech type='mc'>ပြည်ထောင်စုလွှတ်တော် နာယက ပြန်လည်ထွက်ခွာပါပြီခင်ဗျား။</speech>
<speech type='mc'>ဥပဒေကြမ်းပူးပေါင်းကော်မတီဝင်များခင်ဗျား။ အစည်းအဝေးပြီးဆုံးချိန်မှာ ခန်းမအတွင်းမှာ မှတ်တမ်းတင်ဓာတ်ပုံရိုက်ကူးရန် ရှိတဲ့အတွက် ခေတ္တစောင့်ဆိုင်းပေးကြဖို့ မေတ္တာရပ်ခံ အပ်ပါတယ်ခင်ဗျာ။ ဥပဒေကြမ်းပူးပေါင်းကော်မတီနှင့်အတူ နာယက၊ ပြည်သူ့လွှတ်တော် ဥက္ကဋ္ဌနှင့် ပြည်သူ့ လွှတ်တော် ဒုတိယဥက္ကဋ္ဌတို့လည်း ပူးပေါင်းရိုက်ကူးမှာ ဖြစ်ပါတယ်။ အားလုံး ထွက်ခွာနိုင်ကြပါပြီခင်ဗျား။ ဒုတိယအကြိမ် ပြည်ထောင်စုလွှတ်တော် ဒုတိယပုံမှန်အစည်းအဝေး တတိယနေ့ အစည်းအဝေးကို နံနက် ၁၀:၃၀ နာရီ ရပ်နားပါသည်။</speech>
</postface>
</transcript>
</doc>