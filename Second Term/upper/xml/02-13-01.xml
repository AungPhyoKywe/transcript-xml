<doc>
<docinfo>
<docno>02-13-01.xml</docno>
<pdf>02-13-01.pdf</pdf>
<term value="02">ဒုတိယအကြိမ်</term>
<session value="13" />
<sittingday value="01" />
<legislature value="upper">အမျိုးသားလွှတ်တော်</legislature>
<title>ပြည်ထောင်စုသမ္မတမြန်မာနိုင်ငံတော် ဒုတိယအကြိမ် အမျိုးသားလွှတ်တော် (၁၃)ကြိမ်မြောက်ပုံမှန်အစည်းအဝေးပထမနေ့မှတ်တမ်း</title>
<date>၁၃၈၁ ခုနှစ်၊ ဝါဆိုလဆန်း ၁၄ ရက် (၂၀၁၉ ခုနှစ်၊ ဇူလိုင်လ ၁၅ ရက်)</date>
</docinfo>
<transcript>
<preface>
<p> နေပြည်တော်ရှိ အမျိုးသားလွှတ်တော် အစည်းအဝေးခန်းမတွင် ဒုတိယအကြိမ် အမျိုးသား လွှတ်တော် (၁၃)ကြိမ်မြောက်ပုံမှန်အစည်းအဝေး ပထမနေ့ အစီအစဉ်ကို ၁၀:ဝဝ နာရီင် ကျင်းပပါသည်။ အမျိုးသားလွှတ်တော် ဥက္ကဋ္ဌအဖြစ် မန်းဝင်းခိုင်သန်း က ဆောင်ရွက်ပြီး၊ အခမ်းအနားမှူး အဖြစ် ဦးလွင်ဦး၊ ညွှန်ကြားရေးမှူးချုပ် အမျိုးသားလွှတ်တော်ရုံးက ဆောင်ရွက်ပါသည်။</p>
<title>အမျိုးသားလွှတ်တော် ဥက္ကဋ္ဌ နေရာယူခြင်း</title>
<speech type="mc">အမျိုးသားလွှတ်တော်ကိုယ်စားလှယ်များခင်ဗျား။ ယခြီုး ပြည်ထောင်စုသမ္မတမြန်မာနိုင်ငံတော် ဒုတိယအကြိမ် အမျိုးသားလွှတ်တော် (၁၃)ကြိမ်မြောက် ပုံမှန်အစည်းအဝေးရဲ့ ပထမနေ့ အစီအစဉ် စတင်ပါတော့မယ်။ အမျိုးသားလွှတ်တော် ဥက္ကဋ္ဌ ကြွရောက်လာပါပြီခင်ဗျား။</speech>
<speech type="speaker">အားလုံး မင်္ဂလာပါ။ အမျိုးသားလွှတ်တော် ဥက္ကဋ္ဌ သည် ဥက္ကဋ္ဌ အတွက် သတ်မှတ်ထားသည့် စင်မြင့်ပေါ်သို့ ကြွရောက်နေရာယူပါသည်။</speech>
<speech type="mc">အားလုံးထိုင်နိုင်ကြပါပြီခင်ဗျား။</speech>
<title>ကတိသစ္စာ မပြုရသေးသော တပ်မတော်သားအမျိုးသားလွှတ်တော်ကိုယ်စားလှယ်လောင်းက ကတိသစ္စာပြုခြင်းနှင့် ကတိသစ္စာပြုလွှာပေါ်တွင် လက်မှတ်ရေးထိုးခြင်း</title>
<speech type="speaker">အမျိုးသားလွှတ်တော်ကိုယ်စားလှယ်များခင်ဗျား။ ယခု ၂၀၁၂ ခုနှစ်၊ အမျိုးသားလွှတ်တော်ဆိုင်ရာ ဥပဒေ ပုဒ်မ ၈၊ ပုဒ်မခွဲ(ခ)အရ ကတိသစ္စာမပြုရသေးတဲ့ တပ်မတော်သား အမျိုးသားလွှတ်တော်ကိုယ်စားလှယ်လောင်းက ဥက္ကဋ္ဌ ရှေ့မှောက်မှာ ကတိသစ္စာပြုပြီး လက်မှတ် ရေးထိုးရမှာဖြစ်ပါတယ်။ ဒါကြောင့် တပ်မတော်သား အမျိုးသားလွှတ်တော်ကိုယ်စားလှယ်လောင်းက စင်မြင့်ရှေ့မှာ နေရာယူပေးဖို့ ဖြစ်ပါတယ်။ ကတိသစ္စာကို တိုင်ပေးတဲ့အခါ တပ်မတော်သား အမျိုးသားလွှတ်တော်ကိုယ်စားလှယ်လောင်းက လိုက်ဆိုဖို့ ဖြစ်ပါတယ်။ ယခု ကတိသစ္စာပြုပါမယ်။ အစည်းအဝေးခန်းမအတွင်းမှာရှိတဲ့ ပုဂ္ဂိုလ်အားလုံး မတ်တတ် ရပ်ပေးကြဖို့ ဖြစ်ပါတယ်။ ကတိသစ္စာကို တိုင်ပေးတဲ့အခါ ကျွန်ုပ် ဆိုတဲ့နောက်မှာ မိမိအမည်ကို ထည့်သွင်းရွတ်ဆိုဖို့ ဖြစ်ပါတယ်။ (လိုက်ဆိုပါ) “ကျွန်ုပ် - - - - - - - - - - - - - - သည် အမျိုးသားလွှတ်တော်ကိုယ်စားလှယ်အဖြစ် ရွေးချယ်ခံရပြီးဖြစ်သဖြင့် နိုင်ငံတော်ဖွဲ့စည်းပုံအခြေခံဥပဒေကို ထိန်းသိမ်းကာကွယ်စောင့်ရှောက်ပြီး နိုင်ငံတော်၏ ဥပဒေများကိုလည်း လိုက်နာပါမည်။ ပြည်ထောင်စုသမ္မတမြန်မာနိုင်ငံတော်နှင့် နိုင်ငံသား များအပေါ် သစ္စာစောင့်သိ ရိုသေပါမည်။ ပြည်ထောင်စုမပြိုကွဲရေး၊ တိုင်းရင်းသားစည်းလုံးညီညွတ်မှု မပြိုကွဲရေး၊ အချုပ်အခြာအာဏာ တည်တံ့ခိုင်မြဲရေးတို့ကို ထာဝစဉ် ဦးထိပ်ပန်ဆင် ဆောင်ရွက် ပါမည်။ ထို့အပြင် ယခု ကျွန်ုပ် ထမ်းဆောင်မည်ဖြစ်သော တာဝန်ဝတ္တရားများကို ဖြောင့်မတ်မှန်ကန်စွာ ဆောင်ရွက်မည်ဟု လေးနက်တည်ကြည်စွာ ကတိသစ္စာပြုပါသည်။ အားလုံး ထိုင်နိုင်ကြပါပြီ။</speech>
<title>အမျိုးသားလွှတ်တော် အစည်းအဝေး အထမြောက်ကြောင်းနှင့် စတင်ကျင်းပကြောင်း ကြေညာခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များခင်ဗျာ။ ဒီကနေ့ ကျင်းပတဲ့ ဒုတိယအကြိမ် အမျိုးသားလွှတ်တော် (၁၃)ကြိမ်မြောက်ပုံမှန်အစည်းအဝေး ပထမနေ့မှာ လွှတ်တော် အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ကိုယ်စားလှယ် ဦးရေ စုစုပေါင်း (၂၂၄)ဦးရှိပြီး ဒီကနေ့ အစည်းအဝေးကို (၂၁၀)ဦး တက်ရောက်ပါတယ်။ အစည်းအဝေးသို့ တက်ရောက်ခွင့်ရှိတဲ့ အမျိုးသားလွှတ်တော်ကိုယ်စားလှယ်ဦးရေ စုစုပေါင်းရဲ့ (၉၃.၇၅)ရာခိုင်နှုန်းရှိပြီး ထက်ဝက်ကျော်ဦးရေ တက်ရောက်တဲ့အတွက် ၂၀၁၂ ခုနှစ်၊ အမျိုးသား လွှတ်တော်ဆိုင်ရာ ဥပဒေပုဒ်မ ၄၁ နဲ့ ၂၀၁၅ ခုနှစ်၊ အမျိုးသားလွှတ်တော်ဆိုင်ရာ နည်းဥပဒေ ၂၄ နဲ့ ၂၈ တို့အရ အစည်းအဝေး အထမြောက်ကြောင်းနှင့် အစည်းအဝေး စတင်ကျင်းပကြောင်း ကြေညာပါတယ်။ (ဩဘာသံများ)</speech>
<title>အစည်းအဝေး အစီအစဉ် ဖြန့်ဝေထားကြောင်း တင်ပြခြင်း</title>
<speech type="speaker">အမျိုးသားလွှတ်တော်ကိုယ်စားလှယ်များခင်ဗျား။ ၂၀၁၅ ခုနှစ်၊ အမျိုးသား လွှတ်တော်ဆိုင်ရာ နည်းဥပဒေ ၄ အရ ဒုတိယအကြိမ် အမျိုးသားလွှတ်တော် (၁၃)ကြိမ်မြောက်ပုံမှန် အစည်းအဝေးရဲ့ ပထမနေ့ အစီအစဉ်ကို အမျိုးသားလွှတ်တော်ကိုယ်စားလှယ်များထံ ကြိုတင် ဖြန့်ဝေထားပြီးဖြစ်ပါတယ်။ အဲဒီ အစီအစဉ်အတိုင်း ကျင်းပပါမယ်။</speech>
<title>အမျိုးသားလွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type="speaker">အစီအစဉ်(၅) ဖြစ်ပါတယ်။ အမျိုးသားလွှတ်တော်ကိုယ်စားလှယ်များခင်ဗျား။ ၂၀၁၅ ခုနှစ်၊ အမျိုးသားလွှတ်တော်ဆိုင်ရာ နည်းဥပဒေ ၄၁၊ နည်းဥပဒေခွဲ(က)အရ ခွင့်ပန်ကြားလိုတဲ့ လွှတ်တော်ကိုယ်စားလှယ်ဟာ မိမိကိုယ်တိုင်သော်လည်းကောင်း၊ မိမိအတွက် အခြားလွှတ်တော် ကိုယ်စားလှယ်တစ်ဦးကသော်လည်းကောင်း ခွင့်ပန်ကြားရမှာ ဖြစ်ပါတယ်။ ဒီကနေ့ အစည်းအဝေး မတက်ရောက်နိုင်တဲ့ အမျိုးသားလွှတ်တော်ကိုယ်စားလှယ်များ ရှိလျှင် ခွင့်ပန်ကြားဖို့ ဖြစ်ပါတယ်။</speech>
<speech><mp id="1249">ဦးမောင်မောင်လတ်၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၉)</mp>လေးစားအပ် ပါသော အမျိုးသားလွှတ်တော်ဥက္ကဋ္ဌကြီးခင်ဗျား။ ယနေ့ ကျင်းပပြုလုပ်တဲ့ ဒုတိယအကြိမ် အမျိုးသား လွှတ်တော် (၁၃)ကြိမ်မြောက်ပုံမှန်အစည်းအဝေး ပထမနေ့ ၁၅ - ရ - ၂၀၁၉ ရက်နေ့မှာ အစည်းအဝေးသို့ တက်ရောက်နိုင်ခြင်းမရှိသော အမျိုးသားလွှတ်တော်ကိုယ်စားလှယ်များ ကိုယ်စား စစ်ကိုင်းတိုင်းဒေသကြီး မဲဆန္ဒနယ်အမှတ်(၉)မှ အမျိုးသားလွှတ်တော်ကိုယ်စားလှယ်၊ အမျိုးသား လွှတ်တော် လွှတ်တော်အခွင့်အရေးကော်မတီ အတွင်းရေးမှူးဖြစ်သူ ကျွန်တော် ဦးမောင်မောင်လတ် က ခွင့်ပန်ကြားသွားမှာ ဖြစ်ပါတယ်။ ယနေ့ အစည်းအဝေးသို့ တက်ရောက်နိုင်ခြင်းမရှိသော အမျိုးသားလွှတ်တော် ကိုယ်စားလှယ်များမှာ ဦးမျိုးထပ်(ခ)ဆလိုင်းမျိုးကိုက်၊ ချင်းပြည်နယ် မဲဆန္ဒနယ်အမှတ်(၁၂)၊ ကိုယ်တိုင် ဆောင်ရွက်ရန်။ ဦးစိုင်းသာစိန်၊ ကယားပြည်နယ် မဲဆန္ဒနယ်အမှတ်(၁၀)၊ ကိုယ်တိုင်ဆောင်ရွက်ရန်။ ဦးနိုင်ကိုကို၊ ကချင်ပြည်နယ် မဲဆန္ဒနယ်အမှတ်(၁၂)၊ ဒေသဖွံ့ဖြိုးရေး။ ဦးကြည်ဝင်း၊ ဧရာဝတီတိုင်း ဒေသကြီး မဲဆန္ဒနယ်အမှတ်(၁၂)၊ ကိုယ်တိုင်ဆောင်ရွက်ရန်။ ဦးကျော်ကျော်၊ ရခိုင်ပြည်နယ် မဲဆန္ဒနယ်အမှတ်(၄)၊ ကိုယ်တိုင်ဆောင်ရွက်ရန်။ ဦးယောနာ၊ ကချင်ပြည်နယ် မဲဆန္ဒနယ်အမှတ်(၅)၊ ဒေသဖွံ့ဖြိုးရေး ဦးစိုင်းပန်ဖ၊ ကယားပြည်နယ် မဲဆန္ဒနယ်အမှတ်(၁၂)၊ ကျန်းမာရေး။ ဒေါ်ကျိန်ငိုက်မန်၊ ချင်းပြည်နယ် မဲဆန္ဒနယ်အမှတ်(၇)၊ ကိုယ်တိုင်ဆောင်ရွက်ရန်။ ဦးဝှေ့တင်း၊ ချင်းပြည်နယ် မဲဆန္ဒနယ် အမှတ်(၁၁)၊ ဒေသဖွံ့ဖြိုးရေး။ ဦးနိုင်သီဟ၊ မွန်ပြည်နယ် မဲဆန္ဒနယ်အမှတ်(၇)၊ ကိုယ်တိုင်ဆောင်ရွက်ရန်။ ဦးညီစိန်၊ ရှမ်းပြည်နယ် မဲဆန္ဒနယ်အမှတ်(၅)၊ ကိုယ်တိုင်ဆောင်ရွက်ရန်။ ဦးမိုင်းအုဏ်းခိုင်၊ ရှမ်းပြည်နယ် မဲဆန္ဒနယ်အမှတ်(၁၀)၊ ကိုယ်တိုင်ဆောင်ရွက်ရန်။ ဗိုလ်မှူးကြီးစိုးရွှေ၊ တပ်မတော်သား ကိုယ်စားလှယ်၊ တာဝန်ထမ်းဆောင်ရန်နှင့် ဗိုလ်ချုပ်သန်းစိုး၊ တပ်မတော်သား ကိုယ်စားလှယ်၊ တာဝန်ထမ်းဆောင်ရန်တို့ ဖြစ်ကြပါတယ်။ ယနေ့ ခွင့်ပန်ကြားသူ(၁၄)ဦး ဖြစ်ပါတယ်။ ခွင့်မဲ့ပျက်ကွက်သူ မရှိပါကြောင်းနှင့် ယနေ့ ခွင့်ပန်ကြားသူ အမျိုးသားလွှတ်တော်ကိုယ်စားလှယ်များကို လွှတ်တော်က ခွင့်အဖြစ် သတ်မှတ် ခွင့်ပြုပေးနိုင်ပါရန် အမျိုးသားလွှတ်တော်ဥက္ကဋ္ဌကြီးမှတစ်ဆင့် လွှတ်တော်သို့ လေးစားစွာ တင်ပြအပ် ပါတယ်ခင်ဗျာ။</speech>
<speech type="speaker">ယခု ခွင့်ပန်ကြားချက်များကို ခွင့်ပြုဖို့ လွှတ်တော်က သဘောတူပါသလား ခင်ဗျား။ သုံးကြိမ်တိုင်တိုင် မေးမြန်းပါသည်။ လွှတ်တော်က သဘောတူပါသည်။ သဘောတူတဲ့အတွက် ခွင့်ပန်ကြားချက်များကို လွှတ်တော်က ခွင့်ပြုကြောင်း ကြေညာပါတယ်။ (ဩဘာသံများ)</speech>
<title>အမျိုးသားလွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို မှတ်တမ်းတင်ခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များခင်ဗျား။ ဒီကနေ့ ဒုတိယအကြိမ် အမျိုးသားလွှတ်တော် (၁၃)ကြိမ်မြောက်ပုံမှန်အစည်းအဝေး ပထမနေ့ကို တက်ရောက်ခွင့်ရှိတဲ့ အမျိုးသားလွှတ်တော်ကိုယ်စားလှယ်ဦးရေမှာ (၂၂၄)ဦး၊ ယနေ့ ခွင့်ပန်ကြားသဖြင့် ခွင့်ပြုထားသူ(၁၄)ဦး ဖြစ်ပြီး ခွင့်မဲ့ပျက်ကွက်သူ မရှိပါ။ ၂၀၁၅ ခုနှစ်၊ အမျိုးသားလွှတ်တော်ဆိုင်ရာ နည်းဥပဒေ ၄၁၊ နည်းဥပဒေခွဲ(ဂ)အရ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေတင်ပြချက်ကို လွှတ်တော်ရဲ့ အတည်ပြုချက် ရယူပါမယ်။ အမျိုးသားလွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေ တင်ပြချက်ကို လွှတ်တော်က အတည်ပြုပါသလားခင်ဗျား။ သုံးကြိမ်တိုင်တိုင် မေးမြန်းပါသည်။ လွှတ်တော်က အတည်ပြုပါသည်။</speech>
<speech type="speaker">လွှတ်တော်က အတည်ပြုတဲ့အတွက် အမျိုးသားလွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေတင်ပြချက်ကို အမျိုးသားလွှတ်တော်က အတည်ပြု မှတ်တမ်းတင်ကြောင်း ကြေညာပါတယ်။ (ဩဘာသံများ)</speech>
</preface>
<discussion>
<section value="Order">
<title>အမျိုးသားလွှတ်တော်ဥက္ကဋ္ဌ က နှုတ်ခွန်းဆက်စကား ပြောကြားခြင်း</title>
<speech type="speaker">အစီအစဉ်(၆) ဖြစ်ပါတယ်။ အမျိုးသားလွှတ်တော်ကိုယ်စားလှယ်များခင်ဗျား။ ဒုတိယအကြိမ် အမျိုးသားလွှတ်တော် (၁၃)ကြိမ်မြောက်ပုံမှန်အစည်းအဝေးကို တက်ရောက်လာကြတဲ့ လွှတ်တော်ကိုယ်စားလှယ်များ အားလုံး ကျန်းမာချမ်းသာကြပါစေကြောင်း ဆုမွန်ကောင်းတောင်း အပ်ပါတယ်။ လွှတ်တော်အစည်းအဝေးများကို ရပ်နားထားစဉ်ကာလအတွင်း လွှတ်တော်ကိုယ်စားလှယ် များအနေနဲ့ မိမိတို့ရဲ့ မဲဆန္ဒနယ်မြေအသီးသီးမှာ မဲဆန္ဒရှင်ပြည်သူများနဲ့ တွေ့ဆုံပြီး လွှတ်တော် အတွေ့အကြုံများ ရှင်းလင်းခြင်း၊ ပြည်သူများရဲ့ လိုအပ်ချက်နှင့် အခက်အခဲများကို သိရှိနိုင်ရေး အတွက် ကွင်းဆင်းလေ့လာခြင်းနှင့်အတူ ဒေသဖွံ့ဖြိုးရေးအတွက် တစ်တပ်တစ်အား ပါဝင်ဆောင်ရွက် ခဲ့ကြလိမ့်မယ်လို့ ယုံကြည်ပါတယ်။ (ယခု (၁၃)ကြိမ်မြောက်ပုံမှန်အစည်းအဝေး ကာလအတွင်းမှာလည်း လွှတ်တော် ကိုယ်စားလှယ်များ ကိုယ်စိတ်နှစ်ဖြာ ကျန်းမာစွာဖြင့် နိုင်ငံတော်နှင့် ပြည်သူများအကျိုးအတွက် သယ်ပိုးဆောင်ရွက်နိုင်ကြပါစေကြောင်း ဆုမွန်ကောင်းတောင်းရင်း နှုတ်ခွန်းဆက်သပါတယ်။</speech>
</section>
<section value="QA">
<title>ကြယ်ပွင့်ပြထားသည့်မေးခွန်းများကို သက်ဆိုင်ရာ အမျိုးသားလွှတ်တော်ကိုယ်စားလှယ်များက မေးမြန်းခြင်းနှင့် သက်ဆိုင်ရာ ပြည်ထောင်စုအဆင့် အဖွဲ့အစည်းဝင်က ဖြေကြားခြင်း</title>
<speech type="speaker">အစီအစဉ်(၇) ဖြစ်ပါတယ်။ အမျိုးသားလွှတ်တော်ကိုယ်စားလှယ်များခင်ဗျား။ လွှတ်တော်သို့ လွှတ်တော်ကိုယ်စားလှယ်များ မေးမြန်းထားတဲ့ ကြယ်ပွင့်ပြထားတဲ့ မေးခွန်းတွေကို မေးမြန်းခြင်းနှင့် ဖြေကြားခြင်း အစီအစဉ် ဆောင်ရွက်မှာဖြစ်ပါတယ်။ ယခု လွှတ်တော်ကိုယ်စားလှယ်ငါးဦး မေးမြန်းမယ့် မေးခွန်းများဟာ ဆောက်လုပ်ရေး ဝန်ကြီးဌာန၊ ပြည်ထောင်စုဝန်ကြီး တစ်ဦးတည်းက ဖြေကြားရမယ့် မေးခွန်းများ ဖြစ်ပါတယ်။ လွှတ်တော်ကိုယ်စားလှယ်များက သက်ဆိုင်ရာ မေးခွန်းတွေကို တစ်ဆက်တည်း မေးမြန်းပြီးမှ ပြည်ထောင်စုဝန်ကြီးက တစ်ခုချင်း ဖြေကြားပေးဖို့ ဖြစ်ပါတယ်။</speech>
<title>စစ်ကိုင်းတိုင်းဒေသကြီး၊ မုံရွာခရိုင်၊ အရာတော် မြို့နယ်၊ မကျီးသုံးပင် - မလဲသာ - မင်းကျေးရွာ လမ်းသည် လမ်းအရှည် (၁၆)မိုင်နှင့် အကျယ်(၆၀)ပေရှိ မြေသားလမ်းဖြစ်ပြီး ကတ္တရာလမ်းအဖြစ် မည်သည့်ဘတ်ဂျက်နှစ်တွင် ဆောင်ရွက်ပေးမည်ကို သိရှိလိုခြင်းနှင့် စပ်လျဉ်းသည့်မေးခွန်း</title>
<speech type="speaker">ပထမဦးစွာ စစ်ကိုင်းတိုင်းဒေသကြီး မဲဆန္ဒနယ်အမှတ်(၄)မှ ဦးလှဦး က စစ်ကိုင်းတိုင်းဒေသကြီး၊ မုံရွာခရိုင်၊ အရာတော်မြို့နယ်၊ မကျီးသုံးပင် - မလဲသာ - မင်းကျေးရွာ လမ်းသည် လမ်းအရှည် (၁၆)မိုင်နှင့် အကျယ်(၆၀)ပေရှိ မြေသားလမ်းဖြစ်ပြီး ကတ္တရာလမ်းအဖြစ် မည်သည့်ဘတ်ဂျက်နှစ်တွင် ဆောင်ရွက်ပေးမည်ကို သိရှိလိုခြင်းနှင့် စပ်လျဉ်းတဲ့မေးခွန်း မေးမြန်းဖို့ဖြစ်ပါတယ်။</speech>
<speech><mp id="1244">ဦးလှဦး၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၄)</mp>လေးစားအပ်တဲ့ ဥက္ကဋ္ဌကြီး နှင့်တကွ လွှတ်တော်တစ်ရပ်လုံး မင်္ဂလာပါခင်ဗျာ။ ကျွန်တော်ကတော့ စစ်ကိုင်းတိုင်းဒေသကြီး မဲဆန္ဒနယ်အမှတ်(၄)မှ အမျိုးသားလွှတ်တော်ကိုယ်စားလှယ် ဦးလှဦး ဖြစ်ပါတယ်။ ကျွန်တော့်အနေနဲ့ စစ်ကိုင်းတိုင်းဒေသကြီး၊ မုံရွာခရိုင်၊ အရာတော်မြို့နယ်မှာရှိတဲ့ မကျီးသုံးပင် - မလဲသာ - မင်းကျေးရွာ လမ်းကိစ္စကို ဥက္ကဋ္ဌကြီးမှတစ်ဆင့် မေးမြန်းမှာ ဖြစ်ပါတယ်။ ဥက္ကဋ္ဌကြီးခင်ဗျား။ အရာတော်မြို့နယ်ဟာ ဖွံ့ဖြိုးစပြုလာတဲ့မြို့နယ်တစ်ခုဖြစ်ပါတယ်။ ယခုမြေအောက်ရေရရှိလို့ စတင်ဖွံ့ဖြိုးနေပြီဖြစ်ပါတယ်။ အရာတော်မြို့နယ်မှ ကျေးရွာများ ဆီသို့ ဆက်သွယ်ထားတဲ့လမ်းအများစုဟာ မြေသားလမ်းများဖြစ်ကြပါတယ်။ မိုးရာသီရောက်လျှင် အရာတော်မြို့နယ်ရှိ ကျေးလက်နေပြည်သူများ သွားလာတဲ့နေရာမှာ ရွှံ့ဗွက်များ၊ မြော်များနှင့် ခြေလျင်သွားလာရတဲ့နေရာ များပြားနေပါတယ်။ ယခု အစိုးရသစ်လက်ထက်မှာ ကျေးလက်ဒေသ ဖွံ့ဖြိုးမှု ခေါင်းစဉ်အသီးသီးနဲ့ မြေလမ်း၊ ကတ္တရာလမ်း အနည်းငယ်တို့ကိုသာ စတင်ဖွံ့ဖြိုးစပြုနေ ပါတယ်။ လေးစားအပ်တဲ့ ဥက္ကဋ္ဌကြီးခင်ဗျား။ ယခု ဘတ်ဂျက်တောင်းဆိုတဲ့လမ်းဟာ အရာတော် မြို့နယ်မှာရှိတဲ့ မကျီးသုံးပင် - မလဲသာ - မင်းကျေးရွာလမ်းဖြစ်ပါတယ်။ လမ်းအရှည် (၁၆)မိုင်ရှိ ပြီးတော့ လမ်းအကျယ်က ပေ(၆၀)ရှိပါတယ်။ လမ်းအနေအထားကတော့ မြေသားလမ်းဖြစ်ပါတယ်။ ဒီပမာဏကို တိုင်းဒေသကြီးဘတ်ဂျက်နှင့် အခြားဖွံ့ဖြိုးမှုဘတ်ဂျက်များ ခေါင်းစဉ်နဲ့ မလုံလောက် တော့လို့ ပြည်ထောင်စုကို တောင်းဆိုရခြင်းဖြစ်ပါတယ်။ ဒီလမ်းမကြီးဟာ အရာတော်မြို့ - မုံရွာ - ရွှေဘို - ထီးဆောင်း - မြင်းမူ စတဲ့ မြို့များကိုဆက်သွယ်ထားတဲ့ ဗျူဟာကျတဲ့လမ်းမကြီးဖြစ်ပါတယ်။ အကျိုးပြုအများဆုံးလမ်းဖြစ်ပြီးတော့ ကျေးရွာ(၉)ရွာ၊ အိမ်ခြေပေါင်း(၃၀၀၀)ကျော်နှင့် လူဦးရေပေါင်း (၁၆၃၀၈)ဦး အတွက် နေ့စဉ်နေ့တိုင်း အသုံးပြုနေတဲ့လမ်းလည်းဖြစ်ပါတယ်။ ဥက္ကဋ္ဌကြီးခင်ဗျား။ အဲဒီလို ကျေးလက်နေပြည်သူများ အဆင်ပြေစွာ သွားလာနိုင်ရန် အတွက် ကန်ရင်းဆရာတော် ဦးဝိမလနှင့် ဆရာတော်ဦးဂုံတော တို့ရဲ့ ဦးဆောင်မှုနဲ့ လမ်းအရှည် (၁၀)မိုင်ခန့်ကို ခန့်မှန်းကုန်ကျငွေ ကျပ်သိန်း(၈၀၀)ကျော် အကုန်ကျခံပြီးတော့ မြေသားလမ်းအဖြစ် ဖောက်လုပ်ထားပါတယ်။ ကျန်တဲ့(၆)မိုင်ကတော့ လှည်းလမ်းအဆင့် တောလမ်းသာ ဖြစ်ပါတယ်။ အဆိုပါ ဗျူဟာလမ်းမကြီးမှ ထီးဆောင်း - မြင်းမူ - မန္တလေး ဆက်သွယ်ထားတဲ့ လမ်းမကြီးပေါ်က ထီးဆောင်းမျက်စိကုဆေးရုံနှင့် ခွက်ခွင်းအထွေထွေခွဲစိတ်ကုဆေးရုံများကို သွားလာရတဲ့ လမ်းလည်း ဖြစ်ပါတယ်။ ဆေးဝါးကုသကြတဲ့ လူနာအသီးသီးဟာ ရွှေဘိုဘက်ကလည်းကောင်း၊ အရာတော် မြို့နယ်ဘက်ကလည်းကောင်း သွားတဲ့နေရာမှာ ဒီလမ်းမကြီးကို အမြဲတမ်း အသုံးပြုနေရသည့် အတွက် တကယ်တမ်းဖြစ်နေတဲ့ မြေသားလမ်း၊ လှည်းလမ်း၊ တောလမ်းအဖြစ်မှ ကတ္တရာလမ်း အဖြစ်ကို အမှန်တကယ် လိုအပ်နေပါတယ်။ လေးစားအပ်တဲ့ ဥက္ကဋ္ဌကြီးခင်ဗျား။ အမှန်တကယ် ပြည်သူများအတွက် လိုအပ်နေတာ ကြောင့် စစ်ကိုင်းတိုင်းဒေသကြီး၊ မုံရွာခရိုင်၊ အရာတော်မြို့နယ်၊ မကျီးသုံးပင် - မလဲသာ - မင်းကျေးရွာလမ်းသည် မြေသားလမ်းဖြစ်ပြီး Class (A) လမ်းအဆင့်ရှိ လမ်းအရှည် (၁၆)မိုင်နှင့် လမ်းအကျယ်(၆၀)ပေရှိပြီးတော့ ကျေးရွာ (၉)ရွာ၊ အိမ်ခြေပေါင်း (၃၀၀၀)ကျော်နှင့် လူဦးရေ (၁၈၃၀၈)ဦးအတွက် နေ့စဉ်နေ့တိုင်း အကျိုးပြုတဲ့လမ်းအပြင် အချက်အချာကျတဲ့ ဗျူဟာလမ်း ဖြစ်လို့ ကတ္တရာလမ်းအဖြစ် အားလုံးပြီးမြောက်အောင် မည်သည့်ဘတ်ဂျက်နှစ်မှာ ထည့်သွင်း ဆောင်ရွက်ပေးရန် အစီအစဉ် ရှိ/မရှိကို ဥက္ကဋ္ဌကြီးမှတစ်ဆင့် လေးစားစွာ မေးမြန်းအပ်ပါတယ်။ အားလုံးကို ကျေးဇူးတင်ပါတယ်။</speech>
<title>ရှမ်းပြည်နယ်၊ ဆီဆိုင်မြို့နယ်၊ နောင်ဘုရင်ကျေးရွာမှ နန့်ပိုလိမ်ကျေးရွာအထိ ဆက်သွယ်သည့် (၁၆/ဝ)မိုင်နှင့် ၎င်းလမ်းပေါ်တွင် ဆောက်လုပ်ရန် လိုအပ်သည့် တံတား(၆)စင်းနှင့် (၅)ပေ Box Culvert (၃၃)စင်းကို တစ်ပါတည်း ဆောက်လုပ်ပေးရန်နှင့် ကုန်းဆွတ်ကျေးရွာအုပ်စု၊ မတ်ကောက် (နောက်)မှ နောင်လိပ် - ကွန်မွန်း - ဖာလိုင် - ပန်းကန် - နန့်ပိုလိမ်ထိ လမ်းပိုင်း(၆/ဝ)မိုင်အား လာမည့်ဘဏ္ဍာရေးနှစ်တွင် အဆင့်မြှင့်တင်ပေးရန် အစီအစဉ် ရှိ/မရှိနှင့် စပ်လျဉ်းသည့်မေးခွန်း</title>
<speech type="speaker">ဆက်လက်ပြီး ရှမ်းပြည်နယ် မဲဆန္ဒနယ်အမှတ်(၉)မှ ဦးခွန်သိန်းဖေ က ရှမ်းပြည်နယ်၊ ဆီဆိုင်မြို့နယ်၊ နောင်ဘုရင်ကျေးရွာမှ နန့်ပိုလိမ်ကျေးရွာအထိ ဆက်သွယ်သည့် (၁၆/ဝ)မိုင်နှင့် ၎င်းလမ်းပေါ်တွင် ဆောက်လုပ်ရန် လိုအပ်သည့် တံတား(၆)စင်းနှင့် (၅)ပေ Box Culvert (၃၃)စင်းကို တစ်ပါတည်း ဆောက်လုပ်ပေးရန်နှင့် ကုန်းဆွတ်ကျေးရွာအုပ်စု၊ မတ်ကောက် (နောက်)မှ နောင်လိပ် - ကွန်မွန်း - ဖာလိုင် - ပန်းကန် - နန့်ပိုလိမ်ထိ လမ်းပိုင်း(၆/ဝ)မိုင်အား လာမည့် ဘဏ္ဍာရေးနှစ်တွင် အဆင့်မြှင့်တင်ပေးရန် အစီအစဉ် ရှိ/မရှိနှင့် စပ်လျဉ်းတဲ့မေးခွန်း မေးမြန်းဖို့ဖြစ်ပါတယ်။</speech>
<speech><mp id="420">ဦးခွန်သိန်းဖေ၊ ရှမ်းပြည်နယ် မဲဆန္ဒနယ်အမှတ်(၉)</mp>လေးစားအပ်တဲ့ အမျိုးသား လွှတ်တော်ဥက္ကဋ္ဌကြီးခင်ဗျား။ ပအိုဝ်းကိုယ်ပိုင်အုပ်ချုပ်ခွင့်ရဒေသ၊ ဆီဆိုင်မြို့နယ်၊ တဘက်ကျေးရွာအုပ်စု၊ ရှမ်းပြည်နယ်နှင့် ကယားပြည်နယ်၏ နယ်စပ်ဖြစ်တဲ့ နောင်ဘုရင်ကျေးရွာမှ ကုန်းဆွတ်ကျေးရွာ အုပ်စု၊ နန့်ပိုလိမ်ကျေးရွာအထိ ဆက်သွယ်ပေးတဲ့ ပြည်နယ်ချင်းဆက်နှင့် ကျေးရွာချင်းဆက် ကိုယ့်အားကိုယ်ကိုးလမ်းပိုင်း (၁၆)မိုင်နှင့် မတ်ကောက်(နောက်)မှ နောင်လိပ် - ကွန်မွန်း - ဖာလိုင် - ပန်းကန် - နန့်ပိုလိမ်အထိလမ်းပိုင်း (၆)မိုင်၊ စုစုပေါင်း (၂၂)မိုင်အား နိုင်ငံတော်အစိုးရမှ သတ်မှတ် ထားတဲ့ လမ်းဧရိယာ အကျယ်ပေအတိုင်း တိုးချဲ့ဖောက်လုပ်ပြီး သဲဖြုန်းခင်း မြေသားလမ်းအဖြစ် အဆင့်မြှင့်တင်ပေးနိုင်ရန်နှင့် အဆိုပါ လမ်းပိုင်းမှာရှိတဲ့ လိုအပ်တဲ့တံတားများကိုလည်း တစ်ပါတည်း အသစ်တည်ဆောက်ပေးနိုင်ပါရန် ဒေသခံပြည်သူများမှ တင်ပြတောင်းခံလာပါတယ်။ နိုင်ငံတော်အစိုးရမှ သတ်မှတ်ထားတဲ့ လမ်းဧရိယာအကျယ်အတိုင်း ဆောင်ရွက်နိုင်ရန် အတွက် ကျေးရွာလမ်းမကြီး ဖြစ်မြောက်ရေးကော်မတီမှ ဒေသခံပြည်သူများ၊ ခြံပိုင်ရှင်များနှင့် ညှိနှိုင်းဆွေးနွေးပြီး သဘောတူညီချက်အရ (ကန့်ကွက်ရန်)မရှိကြောင်းကို ကြိုတင်၍ ဝန်ခံကတိပြု ရှမ်းပြည်နဲ့လိမ်ကျေးရွာ (၁)နိုင်နှင့် မတ်ပေါင်း (၂) လက်မှတ်ရေးထိုးထားပြီးဖြစ်ပါတယ်။ အဆိုပါလမ်းကို ဆောင်ရွက်ပေးမည်ဆိုပါက ပအိုဝ်းကိုယ်ပိုင် အုပ်ချုပ်ခွင့်ရဒေသ ဆီဆိုင်မြို့နယ်၊ တဘက်ကျေးရွာအုပ်စုအတွင်းမှာရှိတဲ့ ကျေးရွာ(၁၇)ရွာ၊ ကုန်းဆွတ်ကျေးရွာအုပ်စု၊ ကျေးရွာ (၉)ရွာ၊ စုစုပေါင်း ကျေးရွာ (၂၆)ရွာ၊ အိမ်ခြေ (၁၅၆၂)အိမ်၊ အိမ်ထောင်စု (၁၆၉၄)စုနှင့် လူဦးရေ (၉၀၀၀)နီးပါးကို တိုက်ရိုက်အကျိုးပြုနိုင်မှာဖြစ်ပါတယ်။ ပတ်ဝန်းကျင်ရှိ ကျေးရွာများအတွက်လည်း များစွာအကျိုးပြုမှာဖြစ်ပါတယ်။ ဒါ့အပြင် ပြည်နယ် (၂)ခုရဲ့ နယ်စပ်လမ်းဖြစ်တဲ့အတွက် ပြည်နယ်(၂)ခုအတွင်းရှိတဲ့ ပြည်သူများ ဆက်သွယ်သွားလာရာမှာ ပိုမိုလွယ်ကူစေပြီး တိုင်းရင်းသားလူမျိုးများအချင်းချင်း စည်းလုံးညီညွတ်စွာ ပိုမိုနေထိုင်နိုင်ခြင်းနှင့် ၎င်းတို့ရဲ့ ပညာရေး၊ ကျန်းမာရေး၊ စီးပွားရေး၊ လူမှုရေးကိစ္စရပ်များ ဆောင်ရွက်ရာမှာလည်း များစွာအကျိုးရှိမှာဖြစ်ပါတယ်။ ဒေသတွင်း ရာသီအလိုက် ထွက်ရှိတဲ့ သီးနှံများလည်း ဈေးကွက်ကို အလွယ်တကူ တင်ပို့ရောင်းချသွားနိုင်မှာ ဖြစ်ပါတယ်။ ဒါကြောင့် ကျေးလက်နေပြည်သူများရဲ့ လူမှုစီးပွားဘဝဖွံ့ဖြိုးတိုးတက်ရေးအတွက်လည်း ကောင်း၊ နိုင်ငံတော် ဖွံ့ဖြိုးတိုးတက်ရေးအတွက်လည်းကောင်း များစွာ အထောက်အကူပြုနိုင်မယ့် အဆိုပါလမ်းပိုင်း ဆီဆိုင်မြို့နယ်၊ ရှမ်းပြည်နယ်နှင့် ကယားပြည်နယ်နယ်စပ် နောင်ဘုရင်ကျေးရွာမှ နန့်ပိုလိမ်ကျေးရွာအထိ ဆက်သွယ်ထားတဲ့ (၁၆)မိုင်လမ်းနှင့် ၎င်းလမ်းပေါ်မှာ ဆောက်လုပ်ရန် လိုအပ်တဲ့ တံတား(၆)စင်း၊ (၅)ပေ Box Culvert (၃၃)စင်းကို တစ်ပါတည်း ဆောက်လုပ်ပေးနိုင် ပါရန်နှင့် ကုန်းဆွတ်ကျေးရွာအုပ်စု၊ မတ်ကောက်(နောက်)မှ နောင်လိပ် - ကွန်မွန်း - ဖာလိုင် - ပန်းကန် - နန့်ပိုလိမ်ထိ (၆)မိုင် စုစုပေါင်း (၂၂)မိုင်လမ်းပိုင်းအား လာမည့်ဘဏ္ဍာရေးနှစ်တွင် နိုင်ငံတော်အစိုးရမှ သတ်မှတ်ထားတဲ့ လမ်းဧရိယာအကျယ်ပေအတိုင်း တိုးချဲ့ဖောက်လုပ်ပေးပြီး သဲဗြုန်းခင်းမြေသားလမ်းအဖြစ် အဆင့်မြှင့်တင် ဆောင်ရွက်ပေးနိုင်ပါရန်နှင့် ဆောင်ရွက်ပေးမယ့် အစီအစဉ်နှင့် စပ်လျဉ်း၍ သိရှိလိုပါသဖြင့် ဒေသခံပြည်သူများရဲ့ ကိုယ်စား လွှတ်တော်ဥက္ကဋ္ဌကြီးမှ တစ်ဆင့် လေးစားစွာ မေးမြန်းအပ်ပါတယ်။ ကျေးဇူးတင်ပါတယ်။</speech>
<title>ချင်းပြည်နယ်၊ ထန်တလန်မြို့နယ်နှင့် အိန္ဒိယနိုင်ငံ၊ မီဇိုရမ်ပြည်နယ်တို့ ဆက်သွယ်ထားသည့် ဘွိုင်နုမြစ်ကူးတံတားအား အိန္ဒိယအစိုးရမှ တည်ဆောက်ပေးနိုင်ခြင်း ရှိ/မရှိနှင့် မရှိပါက မြန်မာနိုင်ငံ ပြည်ထောင်စုရန်ပုံငွေဖြင့် တည်ဆောက်ပေးရန် အစီအစဉ် ရှိ/မရှိနှင့် စပ်လျဉ်းသည့်မေးခွန်း</title>
<speech type="speaker">ဆက်လက်ပြီး ချင်းပြည်နယ် မဲဆန္ဒနယ်အမှတ်(၃)မှ ဦးဘွဲ့ခန်း က ချင်းပြည်နယ်၊ ထန်တလန်မြို့နယ်နှင့် အိန္ဒိယနိုင်ငံ၊ မီဇိုရမ်ပြည်နယ်တို့ ဆက်သွယ်ထားသည့် ဘွိုင်နုမြစ်ကူးတံတားအား အိန္ဒိယအစိုးရမှ တည်ဆောက်ပေးနိုင်ခြင်း ရှိ/မရှိနှင့် မရှိပါက မြန်မာနိုင်ငံ ပြည်ထောင်စုရန်ပုံငွေဖြင့် တည်ဆောက်ပေးရန် အစီအစဉ် ရှိ/မရှိနှင့် စပ်လျဉ်းတဲ့မေးခွန်း မေးမြန်းဖို့ဖြစ်ပါတယ်။</speech>
<speech><mp id="2226">ဦးဘွဲ့ခန်း၊ ချင်းပြည်နယ် မဲဆန္ဒနယ်အမှတ်(၃)</mp>လေးစားအပ်ပါသော အမျိုးသား လွှတ်တော်ဥက္ကဋ္ဌကြီးနှင့်တကွ ပြည်ထောင်စုအဆင့်ဝန်ကြီးများ၊ အမျိုးသားလွှတ်တော်ကိုယ်စားလှယ် ကြီးများ အားလုံး ကိုယ်၏ကျန်းမာခြင်း၊ စိတ်၏ချမ်းသာခြင်းနှင့် ပြည့်စုံကြပါစေကြောင်း နှုတ်ခွန်း ဆက်သအပ်ပါတယ်။ ကျွန်တော်ကတော့ ချင်းပြည်နယ် မဲဆန္ဒနယ်အမှတ်(၃)မှ အမျိုးသား လွှတ်တော်ကိုယ်စားလှယ် ဦးဘွဲ့ခန်း ဖြစ်ပါတယ်။ ကျွန်တော့်အနေနဲ့ ချင်းပြည်နယ်၊ ထန်တလန်မြို့နယ်နှင့် အိန္ဒိယနိုင်ငံ၊ မီဇိုရမ်ပြည်နယ်တို့ ဆက်သွယ်ထားတဲ့ နယ်စပ်ကုန်သွယ်ရေးလမ်းမပေါ်တွင် တည်ရှိတဲ့ ပေ(၅၀၀)အရှည် ဘွိုင်နုမြစ်ကူး တံတားအား အိန္ဒိယအစိုးရမှ တည်ဆောက်ပေးနိုင်ခြင်း ရှိ/မရှိ ပဉ္စမအကြိမ်ပုံမှန်အစည်းအဝေးတွင် တင်ပြခဲ့ရာ ဆောက်လုပ်ရေးဝန်ကြီးဌာန၊ ဒုတိယဝန်ကြီးမှ ဖြေကြားရာတွင် ဘွိုင်နုမြစ်ကူးတံတားအား တည်ဆောက်နိုင်ရေးကို အိန္ဒိယအစိုးရ၏ အကူအညီဖြင့် အကောင်အထည်ဖော်နိုင်ရေးကို အိန္ဒိယ သံရုံးနှင့် ညှိနှိုင်းထားပြီးဖြစ်ကြောင်း နှစ်ဖက်နိုင်ငံကျွမ်းကျင်သူ အင်ဂျင်နီယာများ ပူးပေါင်း၍ လမ်းအူကြောင်းနှင့် တံတားကမ်းကပ်ခုံ တည်နေရာများ ရှာဖွေခြင်းကို ဆောင်ရွက်လျက်ရှိကြောင်း ဖြေကြားထားပြီးဖြစ်သော်လည်း ယနေ့ဆိုလျှင် (၂)နှစ်ကျော်နေပြီဖြစ်၍ လုပ်ငန်းဆောင်ရွက်ခြင်း မရှိသည်ကို တွေ့ရှိရတဲ့အတွက် လူထုတောင်းဆိုချက်အရ ယခုလို မေးခွန်းကို ပြန်လည် မေးမြန်း ရခြင်း ဖြစ်ပါတယ်။ လေးစားအပ်တဲ့ဥက္ကဋ္ဌကြီးခင်ဗျာ။ အိန္ဒိယနိုင်ငံနဲ့ မြန်မာနိုင်ငံနယ်စပ်တို့ကို ဖြတ်ကျော်ပြီး နှစ်ဖက်ပြည်သူများ လွယ်ကူချောမွေ့စွာ ကူးသန်းသွားလာနိုင်ရေး၊ ပြည်သူအချင်းချင်း ဆက်သွယ်မှု တိုးတက်မြင့်မားရေး၊ နယ်စပ်ကုန်သွယ်ရေး တိုးတက်မြင့်မားရေးတို့အတွက် နှစ်ဖက်အစိုးရများက သဘောတူခဲ့ပြီး ဖြစ်ကြပါတယ်။ လမ်းပိုင်းအနေဖြင့်လည်း မြန်မာနိုင်ငံဘက် ဟားခါးမြို့တော်မှ ဘွိုင်နုမြစ်အထိ (၆၇)မိုင်အနက် လမ်းတာချဲ့ခြင်းလုပ်ငန်း (၈၀)ရာခိုင်နှုန်း၊ ကတ္တရာခင်းခြင်းလုပ်ငန်း (၂၅)မိုင်၊ ကျောက်ခင်းခြင်းလုပ်ငန်း(၃၃)မိုင် ပြီးစီးပြီး (၉)မိုင်သာ ကျောက်ခင်းရန် ကျန်ရှိပါတယ်။ ပေ(၅၀)အရှည် ဘွိုင်နုမြစ်ကူးတံတားသာလျှင် တည်ဆောက်ခြင်းမရှိတဲ့အတွက် တည်ဆောက်ပေးရန် အထူးလိုအပ်လျက်ရှိပါတယ်။ မြန်မာအင်ဂျင်နီယာများရဲ့ အတတ်ပညာနဲ့ ကျွမ်းကျင်မှုဟာ အာရှ နိုင်ငံများထဲတွင် အဆင့်မနိမ့်သည်ကို လေ့လာတွေ့ရှိရပါတယ်။ အဲဒါကြောင့်မို့လို့ အိန္ဒိယအစိုးရမှ ပေ(၅၀)အရှည် ဘွိုင်နုမြစ်ကူးတံတား တည်ဆောက်ပေးနိုင်ခြင်း မရှိပါက ပြည်ထောင်စုဘတ်ဂျက်ဖြင့် ဆောက်လုပ်ရေးဝန်ကြီးဌာနမှ ဤလွှတ်တော်သက်တမ်း မကုန်ခင် တည်ဆောက်ပေးရန် အစီအစဉ် ရှိ/မရှိကို အမျိုးသားလွှတ်တော် ဥက္ကဋ္ဌကြီးမှတစ်ဆင့် သက်ဆိုင်ရာ ပြည်ထောင်စုဝန်ကြီးအား လေးစားစွာ မေးမြန်းအပ်ပါတယ်။ အားလုံးကို ကျေးဇူးတင်ပါတယ်။</speech>
<title>ကယားပြည်နယ်၏ ပြည်ထောင်စုလမ်းမကြီးဖြစ်သော လွိုင်ကော် - မယ်စဲ ကားလမ်းမကြီးမှ လွိုင်ကော် - ဒီးမော့ဆို - ဖရူဆိုမြို့အထိ မိုင်(၂၀)လမ်းပိုင်းအား (၄)လမ်းသွား နိုင်လွန်ကတ္တရာ လမ်းအဖြစ် အဆင့်မြှင့်တင်ဆောင်ရွက်ပေးရန် အစီအစဉ် ရှိ/မရှိနှင့် စပ်လျဉ်းသည့်မေးခွန်း</title>
<speech type="speaker">ဆက်လက်ပြီး ကယားပြည်နယ် မဲဆန္ဒနယ်အမှတ်(၃)မှ ဦးဘော်ရယ်စိုးဝေ က ကယားပြည်နယ်၏ ပြည်ထောင်စု လမ်းမကြီးဖြစ်သော လွိုင်ကော် - မယ်စဲ ကားလမ်းမကြီးမှ လွိုင်ကော် - ဒီးမော့ဆို - ဖရူဆိုမြို့အထိ မိုင်(၂၀)လမ်းပိုင်းအား (၄)လမ်းသွား နိုင်လွန်ကတ္တရာ လမ်းအဖြစ် အဆင့်မြှင့်တင် ဆောင်ရွက်ပေးရန် အစီအစဉ် ရှိ/မရှိနှင့် စပ်လျဉ်းတဲ့မေးခွန်း မေးမြန်းဖို့ဖြစ်ပါတယ်။</speech>
<speech><mp id="1212">ဦးဘော်ရယ်စိုးဝေ၊ ကယားပြည်နယ် မဲဆန္ဒနယ်အမှတ်(၃)</mp>လေးစားရပါသော အမျိုးသားလွှတ်တော်ဥက္ကဋ္ဌကြီးနှင့်တကွ ပြည်ထောင်စုဝန်ကြီး၊ အမျိုးသားလွှတ်တော်ကိုယ်စားလှယ် များအားလုံး မင်္ဂလာအပေါင်းနဲ့ ပြည့်စုံပါစေလို့ နှုတ်ခွန်းဆက်သအပ်ပါတယ်။ ကျွန်တော်ကတော့ ကယားပြည်နယ် မဲဆန္ဒနယ်အမှတ်(၃)မှ အမျိုးသားလွှတ်တော်ကိုယ်စားလှယ် ဦးဘော်ရယ်စိုးဝေ ဖြစ်ပါတယ်။ ကျွန်တော်မေးမြန်းလိုတဲ့ မေးခွန်းကတော့ ကယားပြည်နယ်ရဲ့ ပြည်ထောင်စု လမ်းမကြီးဖြစ်တဲ့ လွိုင်ကော် - မယ်စဲ ကားလမ်းမကြီးမှ လွိုင်ကော် - ဒီးမော့ဆို - ဖရူဆိုမြို့ အထိ မိုင်(၂၀)လမ်းပိုင်းအား (၄)လမ်းသွား နိုင်လွန်ကတ္တရာလမ်းအဖြစ်သို့ အဆင့်မြှင့်တင် ဆောင်ရွက်ပေးရန် အစီအစဉ် ရှိ/မရှိဆိုတဲ့ မေးခွန်းပဲ ဖြစ်ပါတယ်။ လေးစားအပ်ပါသော အမျိုးသားလွှတ်တော်ဥက္ကဋ္ဌကြီးခင်ဗျား။ ကယားပြည်နယ်ဟာ မြို့နယ်ပေါင်း(၇)မြို့နယ်သာရှိပြီး လူဦးရေ(၃)သိန်းကျော်သာနေထိုင်တဲ့ မြန်မာနိုင်ငံရဲ့ အငယ်ဆုံးသော ပြည်နယ်တစ်ခုဖြစ်ပါတယ်။ လွိုင်ကော် - မယ်စဲ ကားလမ်းမကြီးဟာ မြို့ အားလုံးကို ဆက်သွယ် ထားတဲ့ တစ်ခုတည်းသော ပြည်ထောင်စုလမ်းမကြီးဖြစ်ပြီး ကယားပြည်နယ်ရဲ့ အသက်သွေးကြော သဖွယ် အရေးကြီးလှပါတယ်။ ကုန်းတွင်းပိတ်ပြည်နယ် ဖြစ်တဲ့အတွက်ကြောင့် ကားလမ်း တစ်မျိုးတည်းကိုသာ အသုံးပြုနေရတဲ့ ကယားပြည်နယ်သူ၊ ပြည်နယ်သားများအတွက် လွိုင်ကော် - ဒီးမော့ဆို - ဖရူဆိုမြို့အထိ မိုင်(၂၀)လမ်းပိုင်းအား (၄)လမ်းသွား နိုင်လွန်ကတ္တရာလမ်းအဖြစ်သို့ အဆင့်မြှင့်တင်ဆောင်ရွက်ပေးရန် အစီအစဉ်ရှိ/မရှိအား အမျိုးသားလွှတ်တော်ဥက္ကဋ္ဌကြီးမှတစ်ဆင့် လေးစားစွာ မေးမြန်းအပ်ပါတယ်။ အားလုံးကို ကျေးဇူးတင်ပါတယ်။</speech>
<title>ရှမ်းပြည်နယ်၊ “ဝ” ကိုယ်ပိုင်အုပ်ချုပ်ခွင့်ရတိုင်း၊ ဟိုပန်ခရိုင်၊ ပန်ဝိုင်မြို့၊ ယောင်ခိုက်ရွာမကျေးရွာနှင့် ဂုန်းပလုပ် ကျေးရွာကြားရှိ နမ့်မားချောင်းပေါ်တွင် ကုန်ထုတ်တံတား ဆောက်လုပ်ပေးရန် အစီအစဉ် ရှိ/မရှိနှင့် စပ်လျဉ်းသည့်မေးခွန်း</title>
<speech type="speaker">ဆက်လက်ပြီး ရှမ်းပြည်နယ် မဲဆန္ဒနယ်အမှတ်(၁၂)မှ ဦးစိုင်းစံအောင် က ရှမ်းပြည်နယ်၊ “ဝ” ကိုယ်ပိုင်အုပ်ချုပ်ခွင့်ရတိုင်း၊ ဟိုပန်ခရိုင်၊ ပန်ဝိုင်မြို့၊ ယောင်ခိုက်ရွာမကျေးရွာနှင့် ဂုန်းပလုပ် ကျေးရွာရှိ နမ့်မားချောင်းပေါ်တွင် ကုန်ထုတ်တံတား ဆောက်လုပ်ပေးရန် အစီအစဉ် ရှိ/မရှိနှင့် စပ်လျဉ်းတဲ့မေးခွန်း မေးမြန်းဖို့ဖြစ်ပါတယ်။</speech>
<speech><mp id="1336">ဦးစိုင်းစံအောင်၊ ရှမ်းပြည်နယ် မဲဆန္ဒနယ်အမှတ်(၁၂)</mp>လေးစားအပ်ပါသော အမျိုးသားလွှတ်တော်ဥက္ကဋ္ဌကြီးနှင့်တကွ အမျိုးသားလွှတ်တော် ကိုယ်စားလှယ်များ၊ ပြည်ထောင်စု ဝန်ကြီးများအားလုံး ကျန်းမာရွှင်လန်းကြပါစေကြောင်း နှုတ်ခွန်းဆက်သ ဂါရဝပြုအပ်ပါတယ်။ ကျွန်တော်ကတော့ “ဝ” ကိုယ်ပိုင်အုပ်ချုပ်ခွင့်ရတိုင်း၊ ရှမ်းပြည်နယ် မဲဆန္ဒနယ်အမှတ်(၁၂)မှ အမျိုးသားလွှတ်တော်ကိုယ်စားလှယ် ဦးစိုင်းစံအောင် ဖြစ်ပါတယ်။ လေးစားအပ်ပါသော အမျိုးသားလွှတ်တော်ဥက္ကဋ္ဌကြီးခင်ဗျား။ ကျွန်တော်တို့ “ဝ” ကိုယ်ပိုင်အုပ်ချုပ်ခွင့်ရတိုင်း၊ ဟိုပန်ခရိုင်၊ ပန်ဝိုင်မြို့၊ ယောင်ခိုက်ရွာနှင့် ဝလင်းရွာ၊ ဂုန်းပလုပ်ရွာ ကြားတွင် အကျယ်ပေ(၄၀)ခန့်ရှိ နမ့်မားချောင်း တည်ရှိပါတယ်။ ပန်ဝိုင်မြို့မှ နမ့်မားချောင်းအထိ (၇)မိုင်နှင့် ဝလင်းမှ နမ့်မားချောင်းအထိ (၈)မိုင်ကွာဝေးပြီး မြေသားလမ်း ဘေးတစ်ဖက်တစ်ချက် စီတွင် စိုက်ပျိုးမြေဧက(၃၀၀၀)ခန့်ရှိပြီး ကျန်စိုက်ခင်းများ ရှိပါတယ်။ ပြည်သူလူထုလုပ်အားဖြင့် လမ်းဖောက်လုပ်ပြီးစီးပြီဖြစ်ပါ၍ ပြည်သူလူထုများ၏ လမ်းပန်းဆက်သွယ်ရေး ကောင်းမွန်တိုးတက် လာစေရေးအတွက် နယ်စပ်ဒေသဖွံ့ဖြိုးရေးဦးစီးဌာနမှ ပြည်သူလူထုများ၏ လိုအပ်လျက်ရှိသော ကွန်ကရစ်တံတားတစ်စင်း ဆောက်လုပ်ပေးရန် ပြည်သူများ၏ကိုယ်စား အမျိုးသားလွှတ်တော် ဥက္ကဋ္ဌကြီးမှတစ်ဆင့် လေးစားစွာ မေးမြန်းအပ်ပါတယ်။ အားလုံးကို ကျေးဇူးတင်ပါတယ်။</speech>
<speech type="speaker">မေးခွန်းများနဲ့ ပတ်သက်ပြီး ဆောက်လုပ်ရေးဝန်ကြီးဌာန၊ ပြည်ထောင်စု ဝန်ကြီးက တစ်ခုချင်း ဖြေကြားပေးဖို့ ဖြစ်ပါတယ်။</speech>
<speech><agency id="14">ဦးဟန်ဇော် (ပြည်ထောင်စုဝန်ကြီး၊ ဆောက်လုပ်ရေးဝန်ကြီးဌာန)</agency>လေးစားအပ် ပါသော အမျိုးသားလွှတ်တော်ဥက္ကဋ္ဌကြီး၊ ဒုတိယဥက္ကဋ္ဌကြီးနှင့်တကွ အမျိုးသားလွှတ်တော် ကိုယ်စားလှယ်ကြီးများ၊ ဖိတ်ကြားထားတဲ့ ဧည့်သည်တော်များအားလုံး မင်္ဂလာအပေါင်းနှင့် ပြည့်စုံကြပါ စေလို့ ဆုမွန်ကောင်းတောင်းရင်း နှုတ်ခွန်းဆက်သအပ်ပါတယ်။ ကျွန်တော်ကတော့ ဆောက်လုပ်ရေး ဝန်ကြီးဌာန ပြည်ထောင်စုဝန်ကြီး ဦးဟန်ဇော် ဖြစ်ပါတယ်။ ကျွန်တော့်အနေနဲ့ စစ်ကိုင်းတိုင်းဒေသကြီး မဲဆန္ဒနယ်အမှတ်(၄)မှ အမျိုးသားလွှတ်တော် ကိုယ်စားလှယ် ဦးလှဦး မေးမြန်းထားတဲ့ စစ်ကိုင်းတိုင်းဒေသကြီး၊ မုံရွာခရိုင်၊ အရာတော်မြို့နယ်၊ မကျီးသုံးပင် - မလဲသာ - မင်းကျေးရွာလမ်းဟာ လမ်းအရှည် (၁၆)မိုင်နှင့် လမ်းအကျယ်ပေ(၆၀) မြေသားလမ်းဖြစ်ပြီး ကတ္တရာလမ်းအဖြစ် မည်သည့် ဘတ်ဂျက်နှစ်တွင် ဆောင်ရွက်ပေးမည်ကို သိရှိလိုခြင်းနှင့် စပ်လျဉ်းတဲ့မေးခွန်းကို စစ်ကိုင်းတိုင်းဒေသကြီးအစိုးရအဖွဲ့မှ ပေးပို့တဲ့အချက်အလက် များနှင့် ပေါင်းစပ်ပြီး ရှင်းလင်းဖြေကြားသွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ စစ်ကိုင်းတိုင်းဒေသကြီး၊ မုံရွာခရိုင်၊ အရာတော် မြို့နယ်မှာရှိတဲ့ မကျီးသုံးပင် - မလဲသာ - မင်းကျေးရွာ ကျေးလက်လမ်း အရှည်(၁၆)မိုင်ရဲ့ လက်ရှိ အခြေအနေကတော့ လှည်းလမ်းအဆင့်သာရှိပြီးတော့ မြေသားလမ်း (၁၀)မိုင်ဟာ ကိုယ်ထူကိုယ်ထ ဖောက်လုပ်ထားခြင်းဖြစ်ပြီး ၂၀၁၈-၂၀၁၉ ဘဏ္ဍာရေးနှစ်မှာ စစ်ကိုင်းတိုင်းဒေသကြီးအစိုးရအဖွဲ့ ရန်ပုံငွေနဲ့ ဂျင်းခင်းခြင်း (၅.၇၃)ဖာလုံ ဆောင်ရွက်ပေးခဲ့ပြီး ၂၀၁၉-၂၀၂၀ ဘဏ္ဍာရေးနှစ်မှာ ပြည်ထောင်စု ရန်ပုံငွေနဲ့ မြေသားနဲ့ ဂျင်းခင်းခြင်းလုပ်ငန်း (၂)မိုင် (၀.၁၁) ဖာလုံကို လျာထားဆောင်ရွက်ပေးသွားမှာ ဖြစ်ပါတယ်။ ဆက်လက်ပြီး ၂၀၁၉-၂၀၂၀ ဘဏ္ဍာရေးနှစ်မှာလည်း စစ်ကိုင်းတိုင်းဒေသကြီးအစိုးရ အဖွဲ့ရန်ပုံငွေမှာ အကျယ် (၁၆)ပေ၊ အမြင့်(၆)လက်မရှိတဲ့ ကျောက်ချောလမ်း(၁)မိုင် (၂.၄) ဖာလုံနဲ့ အကျယ်(၁၈)ပေ၊ အမြင့် (၈)လက်မရှိတဲ့ ကျောက်ချောလမ်း (၆.၃)ဖာလုံတို့ကို ထည့်သွင်းလျာထားပြီး ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ လွှတ်တော်ကိုယ်စားလှယ်ကြီး မေးမြန်းထားတဲ့ အရာတော်မြို့နယ်မှာရှိတဲ့ မကျီးသုံးပင် - မလဲသာ - မင်းကျေးရွာ ကျေးလက်လမ်း အရှည် (၁၆)မိုင်အား Class (A) ဦးစားပေးအဆင့်(၁)၌ ပါဝင်ပါသဖြင့် စစ်ကိုင်းတိုင်းဒေသကြီးအစိုးရအဖွဲ့ရဲ့ ရန်ပုံငွေမှာ ဘဏ္ဍာရေးနှစ်အလိုက်၊ အပိုင်းအလိုက် ရန်ပုံငွေတင်ပြတောင်းခံပြီး ရန်ပုံငွေရရှိမှုအပေါ် မူတည်ပြီး ဆက်လက်အကောင်အထည်ဖော် ဆောင်ရွက်ပေးသွားမှာဖြစ်ပါကြောင်း ရှင်းလင်း ဖြေကြားအပ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ဆက်လက်ပြီးတော့ ကျွန်တော့်အနေနဲ့ ရှမ်းပြည်နယ် မဲဆန္ဒနယ်အမှတ်(၉)မှ အမျိုးသားလွှတ်တော်ကိုယ်စားလှယ် ဦးခွန်သိန်းဖေ မေးမြန်း ထားတဲ့ ရှမ်းပြည်နယ်၊ ဆီဆိုင်မြို့နယ်၊ နောင်ဘုရင်ကျေးရွာမှ နန့်ပိုလိမ်ကျေးရွာအထိ ဆက်သွယ်တဲ့ (၁၆/ဝ)မိုင်နှင့် ၎င်းလမ်းပေါ်မှာ ဆောက်လုပ်ရန်လိုအပ်တဲ့ တံတား(၆)စင်းနှင့် (၅)ပေ Box Culvert (၃၃)စင်းကို တစ်ပါတည်း ဆောက်လုပ်ပေးနိုင်ပါရန်နှင့် ကုန်းဆွတ်ကျေးရွာအုပ်စု၊ မတ်ကောက် (နောက်)မှ နောင်လိပ် - ကွန်မွန်း - ဖာလိုင် - ပန်းကန် - နန့်ပိုလိမ်ထိ လမ်းပိုင်း(၆/ဝ)မိုင်အား လာမယ့် ဘဏ္ဍာရေးနှစ်မှာ အဆင့်မြှင့်တင်ပေးရန် အစီအစဉ် ရှိ/မရှိနဲ့ စပ်လျဉ်းတဲ့မေးခွန်းကို ရှမ်းပြည်နယ်အစိုးရအဖွဲ့ကပေးပို့တဲ့ အချက်အလက်များနဲ့ ပေါင်းစပ်ပြီး ရှင်းလင်းဖြေကြားသွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ဆီဆိုင်မြို့နယ်၊ နောင်ဘုရင်ကျေးရွာမှ နန့်ပိုလိမ် ကျေးရွာအထိ ဆက်သွယ်ထားတဲ့ လမ်းအရှည်(၁၆)မိုင်နဲ့ ၎င်းလမ်းပေါ်မှာ ဆောက်လုပ်ရန် လိုအပ်တဲ့ တံတား(၆)စင်းနဲ့ (၅)ပေ Box Culvert (၃၃)စင်းတို့ဟာ နယ်စပ်ရေးရာဝန်ကြီးဌာနမှ စီမံ ခန့်ခွဲတဲ့ လမ်းဧရိယာအတွင်းမှာ ပါဝင်နေတဲ့လမ်းပိုင်း ဖြစ်ပါတယ်။ ကျွန်တော်တို့ ဆောက်လုပ်ရေး ဝန်ကြီးဌာနက တာဝန်ယူဆောင်ရွက်တဲ့၊ နယ်နိမိတ်အတွင်းမှာပါဝင်တဲ့ ကုန်းဆွတ်ကျေးရွာအုပ်စု၊ မတ်ကောက်(နောက်) - နောင်လိပ် - ကွန်မွန်း - ဖာလိုင် - ပန်းကန် - နန့်ပိုလိမ်ထိ လမ်းအရှည် (၆/ဝ)မိုင်ကို လမ်းပိုင်း(၂)ပိုင်းခွဲပြီး ဆောင်ရွက်ပေးသွားမှာဖြစ်ပါတယ်။ ဆီဆိုင်မြို့နယ် နောင်လိပ် - နန့်ပိုလိမ်လမ်းနဲ့ဆက်သွယ်တဲ့ မတ်ကောက်(နောက်) - ကုန်းဆွတ်ကြိုးတံတားအထိ လမ်းအရှည် (၁)မိုင် (၆)ဖာလုံမှာ ကျေးလက်လမ်းစာရင်းမှာ ပါဝင်ခြင်းမရှိသေးသဖြင့် ကျေးလက်လမ်းအဖြစ် သိမ်းသွင်းဆောင်ရွက်နိုင်ရေး ရှမ်းပြည်နယ်အစိုးရအဖွဲ့မှ ပြည်ထောင်စုအစိုးရအဖွဲ့ရုံးသို့ တင်ပြရမှာ ဖြစ်ပြီး ခွင့်ပြုချက်ရရှိပါက ဆောက်လုပ်ရေးဝန်ကြီးဌာနအနေနဲ့ လုပ်ထုံးလုပ်နည်းနှင့်အညီ အကောင်အထည်ဖော် ဆောင်ရွက်ပေးသွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ လွှတ်တော်ကိုယ်စားလှယ်တော်ကြီး မေးမြန်း ထားတဲ့ ဆီဆိုင်မြို့နယ်၊ လားဇရူးလမ်းခွဲမှ နောင်လိပ် - ကွန်မွန်း - ဖာလိုင် - ပန်းကန် - နန့်ပိုလိမ် (KFW) လမ်းအထိ အရှည် (၄)မိုင် (၂)ဖာလုံဟာ Class (B) ဦးစားပေးအဆင့်(၁)၌ ပါဝင်လို့ ၂၀၂၀၂၀၂၁ ဘဏ္ဍာရေးနှစ် ပြည်ထောင်စုရန်ပုံငွေမှာ ထည့်သွင်းလျာထားပြီး ရန်ပုံငွေ ခွဲဝေရရှိမှုအပေါ် မူတည်ပြီး လမ်းအဆင့်မြှင့်တင်ခြင်းလုပ်ငန်းများ ဆောင်ရွက်ပေးသွားမည်ဖြစ်ပါကြောင်း ရှင်းလင်း ဖြေကြားအပ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ဆက်လက်ပြီးတော့ ကျွန်တော့်အနေနဲ့ ချင်းပြည်နယ်၊ မဲဆန္ဒနယ်အမှတ်(၃)မှ အမျိုးသားလွှတ်တော်ကိုယ်စားလှယ် ဦးဘွဲ့ခန်း မေးမြန်း ထားတဲ့ ချင်းပြည်နယ်၊ ထန်တလန်မြို့နယ်နှင့် အိန္ဒိယနိုင်ငံ၊ မီဇိုရမ်ပြည်နယ်တို့ ဆက်သွယ်ထားတဲ့ ဘွိုင်နုမြစ်ကူးတံတားအား အိန္ဒိယအစိုးရမှ တည်ဆောက်ပေးနိုင်ခြင်း ရှိ/မရှိနှင့် မရှိပါက မြန်မာနိုင်ငံ ပြည်ထောင်စုရန်ပုံငွေနဲ့ တည်ဆောက်ပေးရန် အစီအစဉ် ရှိ/မရှိနှင့် စပ်လျဉ်းတဲ့ မေးခွန်းကို ချင်းပြည်နယ်အစိုးရအဖွဲ့မှ ပေးပို့တဲ့အချက်အလက်များအပေါ်မူတည်ပြီး ပေါင်းစပ်ပြီးတော့ ရှင်းလင်း ဖြေကြားသွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ချင်းပြည်နယ်၊ ထန်တလန်မြို့နယ်နှင့် အိန္ဒိယနိုင်ငံ၊ မီဇိုရမ်ပြည်နယ်တို့ကို ဆက်သွယ်မယ့် ဟားခါး - ထန်တလန် - ဆာဆီချောက် လမ်းပေါ်မှာရှိတဲ့ အိန္ဒိယ - မြန်မာ နယ်စပ်ချစ်ကြည်ရေး ဘွိုင်နုမြစ်ကူးတံတား (ဆာဆီချောက်) အား ခန့်မှန်းအရှည် ပေ(၅၀၀) တည်ဆောက်နိုင်ဖို့အတွက် ၉-၃-၂၀၁၈ ရက်နေ့မှာ ကျင်းပပြုလုပ်တဲ့ စီးပွားရေးရာကော်မတီ အစည်းအဝေးအမှတ်စဉ် (၅/၂၀၁၈)က သဘောတူညီပြီးဖြစ်လို့ အိန္ဒိယနိုင်ငံ သံရုံးကို ၉-၅-၂၀၁၈ ရက်စွဲနဲ့ နိုင်ငံခြားရေးဝန်ကြီးဌာနမှတစ်ဆင့် စီမံကိန်းအဆိုပြုလွှာများ ပေးပို့ ခဲ့ပြီးဖြစ်ပါတယ်။ ၂-၂-၂၀၁၈ ရက်နေ့မှ ၈-၂-၂၀၁၈ ရက်နေ့အထိ ချင်းပြည်နယ်သို့ ဒုတိယ သမ္မတ(၂) သွားရောက်ခဲ့တဲ့ ခရီးစဉ်မှာလည်း တံတားသစ်တည်ဆောက်မယ့် လျာထားတံတား တည်နေရာ (၃)ခုအနက်မှ BRGP-3 အား အကောင်းဆုံးနေရာအဖြစ် ရွေးချယ်ပေးခဲ့ပါတယ်။ အဆိုပါ တံတားသစ် တည်ဆောက်နိုင်ဖို့အတွက် အိန္ဒိယနိုင်ငံဖက်ကို Project Conceptual Proposal တင်ပြပေးနိုင်ရေး စီမံကိန်းနှင့် ဘဏ္ဍာရေးဝန်ကြီးဌာနက ၁၂-၄-၂၀၁၈ ရက်စွဲပါစာနဲ့ နိုင်ငံခြားရေး ဝန်ကြီးဌာနသို့ ပေးပို့ခဲ့ပြီး တံတားတည်ဆောက်ခြင်း စီမံကိန်းအတွက် ၈-၈-၂၀၁၈ ရက်နေ့မှ ၁၀၈-၂၀၁၈ ရက်နေ့အထိ အိန္ဒိယနိုင်ငံ Road Research Institute မှ ကိုယ်စားလှယ်များနှင့် ဆောက်လုပ်ရေးဝန်ကြီးဌာနမှ ဦးဆောင်တဲ့ မြန်မာနိုင်ငံဘက်မှ ကိုယ်စားလှယ်တို့နှင့်အတူ နှစ်နိုင်ငံ ပူးတွဲကွင်းဆင်းစစ်ဆေးပြီး ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ဘွိုင်နုမြစ်ကူးတံတား တည်ဆောက်ရေးအတွက် လုပ်ငန်းဆောင်ရွက်မယ့်အခြေအနေနှင့် ဘဏ္ဍာငွေထောက်ပံ့မှု အခြေအနေတို့နှင့်ပတ်သက်ပြီး အိန္ဒိယနိုင်ငံ၊ မြန်မာနိုင်ငံဆိုင်ရာ သံအမတ်ကြီးနဲ့ အိန္ဒိယနိုင်ငံ၊ ပြည်ပရေးရာဝန်ကြီးဌာန တွဲဖက် အတွင်းဝန် Mr. Vikram Doraiswami တို့ ၇-၁-၂၀၁၉ ရက်နေ့တွင် တွေ့ဆုံဆွေးနွေးခဲ့ပြီး ဘွိုင်နုမြစ်ကူးတံတား တည်ဆောက်ရန် ကိစ္စနဲ့ပတ်သက်ပြီး ဆောလျင်စွာ အကောင်အထည်ဖော် ဆောင်ရွက်ရန်ရှိပါကြောင်း မကြာခင်း လုပ်ငန်းများစတင်နိုင်ရန်လည်း မျှော်လင့် ပါကြောင်း၊ တံတားတည်ဆောက်ရေး လုပ်ငန်းနဲ့ပတ်သက်တဲ့ လုပ်ငန်းအခြေအနေများကို သက်ဆိုင်ရာ ဌာနနဲ့ညှိနှိုင်းပြီး မြန်မာဘက်သို့ ပြန်လည် အကြောင်းပြန်ကြားပေးမည်ဖြစ်ပါကြောင်း ပြောကြားခဲ့ ပါတယ်။ ၃-၅-၂၀၁၉ ရက်နေ့မှာ ကျင်းပပြုလုပ်ခဲ့တဲ့ ဆောက်လုပ်ရေးဝန်ကြီးဌာနနဲ့ အိန္ဒိယနိုင်ငံ ဘက်မှ မြန်မာနိုင်ငံဆိုင်ရာ အိန္ဒိယနိုင်ငံသံအမတ်ကြီး H.E Mr. Saurabh Kumar ဦးဆောင်သော ကိုယ်စားလှယ်အဖွဲ့နဲ့ သက်ဆိုင်ရာဝန်ကြီးဌာနများက တာဝန်ရှိပုဂ္ဂိုလ်များ ညှိနှိုင်းဆွေးနွေးမှုများ ပြုလုပ်ခဲ့ပါတယ်။ ယခုအခါ မြန်မာနိုင်ငံဘက်မှ တည်ဆောက်လိုတဲ့ အဆိုပြု တံတားပုံစံကို မြန်မာနိုင်ငံဆိုင်ရာ အိန္ဒိယသံရုံးကို ပေးပို့ထားပြီး၊ ဆက်လက်ညှိနှိုင်း အကောင်အထည်ဖော် ဆောင်ရွက်ရန်ရှိပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ဟားခါး - ထန်တလန် - ဆာဆီချောက် လမ်းပေါ်မှာရှိတဲ့ ဘွိုင်နုမြစ်ကူးတံတားဟာ မြန်မာနိုင်ငံနဲ့ အိန္ဒိယနိုင်ငံနယ်စပ်ရှိ ချောင်းပေါ်မှာ တည်ဆောက်ရန် တံတားဖြစ်တဲ့အတွက် နိုင်ငံခြားရေးဝန်ကြီးဌာနမှတစ်ဆင့် ညှိနှိုင်းဆောင်ရွက်ပြီး အကောင်အထည်ဖော် ဆောင်ရွက်ပေးသွားမည် ဖြစ်ပါကြောင်း ရှင်းလင်းဖြေကြားအပ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ဆက်လက်ပြီးတော့ ကျွန်တော့်အနေနဲ့ ကယားပြည်နယ် မဲဆန္ဒနယ်အမှတ်(၃)မှ အမျိုးသားလွှတ်တော်ကိုယ်စားလှယ် ဦးဘော်ရယ်စိုးဝေ မေးမြန်းထားတဲ့ ကယားပြည်နယ်ရဲ့ ပြည်ထောင်စုလမ်းမကြီးဖြစ်တဲ့ လွိုင်ကော် - မယ်စဲ ကားလမ်းမကြီးမှ လွိုင်ကော် - ဒီးမော့ဆို - ဖရူဆိုမြို့အထိ မိုင်(၂၀)လမ်းပိုင်းအား (၄)လမ်းသွား နိုင်လွန်ကတ္တရာလမ်းအဖြစ် အဆင့်မြှင့်တင် ဆောင်ရွက်ပေးရန် အစီအစဉ် ရှိ/မရှိနှင့် စပ်လျဉ်းတဲ့ မေးခွန်းအား ကယားပြည်နယ်အစိုးရအဖွဲ့မှ ပေးပို့တဲ့ အချက်အလက်များနဲ့ ပေါင်းစပ်ပြီး ရှင်းလင်း ဖြေကြားသွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ကယားပြည်နယ်ရဲ့ ပြည်ထောင်စုလမ်းမကြီး ဖြစ်တဲ့ လွိုင်ကော် - မယ်စဲ ကားလမ်းမကြီးမှ လွိုင်ကော် - ဒီးမော့ဆို - ဖရူဆိုမြို့အထိ တောင်ငူ - လိပ်သို - ယာဒို - လွိုင်ကော်လမ်း မိုင်တိုင်အမှတ်(၁၂၀/၄)မှ (၁၃၁/ဝ)အထိ လမ်းပိုင်း (၁၀)မိုင် (၄)ဖာလုံနဲ့ တောင်ငူ - မော်ချီး - ဒီးမော့ဆိုလမ်း မိုင်တိုင်အမှတ်(၁၆၃/၄)မှ (၁၇၃/၄)အထိ (၁၀)မိုင် စုစုပေါင်းအရှည် (၂၀)မိုင် (၄)ဖာလုံရှိပြီး အဆိုပါလမ်း၏ လက်ရှိအခြေအနေမှာ (၁၈)ပေအကျယ် ကတ္တရာလမ်း ဖြစ်ပါတယ်။ ၂၀၁၇-၂၀၁၈ ဘဏ္ဍာရေးနှစ်မှာ တောင်ငူ - လိပ်သို - ယာဒို - လွိုင်ကော် ဟိုပုံးလမ်း လွိုင်ကော်မြို့နယ်ပိုင်း (၂၄)ပေအထက် ကတ္တရာကွန်ကရစ်လမ်းပိုင်း (၁.၁၇)ဖာလုံ (၁၈)ပေအကျယ် ကတ္တရာကွန်ကရစ်လမ်း (၁.၃)ဖာလုံ၊ စုစုပေါင်း (၁)မိုင် (၃)ဖာလုံ ဆောင်ရွက်ခဲ့ပြီး ဖြစ်ပါတယ်။ ၂၀၁၈-၂၀၁၉ ဘဏ္ဍာရေးနှစ်တွင် လွိုင်ကော် - ဒီးမော့ဆိုအပိုင်း တောင်ငူ - လိပ်သို - ယာဒို - လွိုင်ကော်လမ်း၊ လွိုင်ကော် - ဟိုပုံးလမ်းတွင် (၇)ဖာလုံအား (၁၈)ပေမှ (၂၄)ပေအကျယ် ကတ္တရာလမ်းချဲ့ခြင်းလုပ်ငန်းများ ဆောင်ရွက်ပြီးစီးပြီဖြစ်ပြီး ဘတ်ဂျက်ရရှိပါက ကွန်ကရစ်လမ်း ခင်းခြင်းလုပ်ငန်းများ ဆက်လက်ဆောင်ရွက်ရန်ရှိပါတယ်။ နောက် မိုင်တိုင် (၁၂၈/၇)မှ (၁၂၉/၅)အထိ (၆)ဖာလုံကို (၁၈)ပေအကျယ်မှ (၂၄)ပေ အကျယ် ကတ္တရာလမ်း ချဲ့ခြင်းလုပ်ငန်းများ ပြီးစီးပြီးဖြစ်ပါတယ်။ တောင်ငူ - မော်ချီး - ဒီးမော့ဆို လမ်းမှာတော့ မိုင်တိုင်အမှတ်(၁၇၂/၅)မှ (၁၇၃/၄)အထိ (၇)ဖာလုံကို (၁၈)ပေအကျယ်မှ (၂၄)ပေ P:၅)ဖာလုံ၊ စုစုပေါတ္တရကွန်ကရစ်ဖာလုံ၊ (၂၄)ပေဟုဆို - ဖရူဆောင်ရွက် အကျယ် ကတ္တရာလမ်းချဲ့ခြင်းလုပ်ငန်းများ ပြီးစီးပြီဖြစ်ပြီး ကတ္တရာကွန်ကရစ်ခင်းခြင်း လုပ်ငန်းများ ဆက်လက်ဆောင်ရွက်လျက်ရှိပါတယ်။ ဒီးမော့ဆို - ဖရူဆိုအပိုင်း (ဖရူဆိုမြို့တွင်း)မှာ မိုင်တိုင်အမှတ် (၁၆၃/၄)မှ (၁၆၄/၁.၅)ဖာလုံအထိ (၅.၅)ဖာလုံအား (၁၈)ပေအကျယ် ကတ္တရာကွန်ကရစ်လမ်း ခင်းခြင်း လုပ်ငန်းများ ဆောင်ရွက်ပြီးဖြစ်ပါတယ်။ ၂၀၁၉-၂၀၂၀ ဘဏ္ဍာရေးနှစ်မှာတော့ တောင်ငူ - လိပ်သို - ယာဒို - လွိုင်ကော်လမ်း (လွိုင်ကော် - ဒီးမော့ဆိုလမ်းအပိုင်း မိုင်တိုင်အမှတ်(၁၂၁/၃)မှ (၁၂၈/၇)အထိ (၇)မိုင် (၄)ဖာလုံအား (၁၈)ပေမှ (၂၄)ပေ အကျယ်ချဲ့ခြင်း ဆောင်ရွက်နိုင်ဖို့ ပြည်နယ် ငွေလုံးငွေရင်းရန်ပုံငွေမှာ လျာထားတင်ပြတောင်းခံထားပြီး ရန်ပုံငွေ ခွဲဝေရရှိတဲ့လုပ်ငန်းများ ဆောင်ရွက် ပြီးလို့ရှိရင်တော့ ၂၀၁၉-၂၀၂၀ ဘဏ္ဍာရေးနှစ်မှာ လွိုင်ကော် - ဒီးမော့ဆို - ဖရူဆိုအထိ (၂၄)ပေ အကျယ် ကတ္တရာကွန်ကရစ်လမ်း (၂)မိုင် (၇.၇)ဖာလုံ၊ (၂၄)ပေ အကျယ် ကတ္တရာလမ်း (၈)မိုင်၊ (၂)ဖာလုံ၊ (၁၈)ပေအကျယ် ကတ္တရာကွန်ကရစ်လမ်း (၆.၈)ဖာလုံနဲ့ (၁၈)ပေအကျယ် ကတ္တရာလမ်း (၈)မိုင်၊ (၃.၅)ဖာလုံ၊ စုစုပေါင်း (၂၀)မိုင် (၄)ဖာလုံ ရှိလာမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ကယားပြည်နယ်ရဲ့ ပြည်ထောင်စုလမ်းမကြီး ဖြစ်တဲ့ လွိုင်ကော် - မယ်စဲ ကားလမ်းမကြီးမှ လွိုင်ကော် - ဒီးမော့ဆို - ဖရူဆိုမြို့ရှိ (၂၀)မိုင်၊ (၄)ဖာလုံလမ်းပိုင်းမှာ တစ်နှစ်ပျမ်းမျှခြင်း ယာဉ်စီးရေ(၂၃၀)ခန့်သာ ဖြတ်သန်းသွားလာနေပြီး ဆောက်လုပ်ရေးဝန်ကြီးဌာန၊ လမ်းဦးစီးဌာနက ယာဉ်သွားလမ်းအကျယ် သတ်မှတ်ချက်မှာ တစ်နေ့ ပျမ်းမျှ ယာဉ်စီးရေ (၂၀၀၁)မှ (၅၀၀၀)ကြား ဖြတ်သန်းသွားလာခြင်း ရှိမှသာလျှင် (၄၈)ပေအကျယ် (၄)လမ်းသွားအဖြစ် အဆင့်မြှင့်တင် ဆောင်ရွက်ပေးရမှာ ဖြစ်တဲ့အတွက်ကြောင့် အဆိုပါလမ်းပိုင်းအား (၄)လမ်းသွား နိုင်လွန်ကတ္တရာလမ်းအဖြစ် အဆင့်မြှင့်တင်ပေးရန် လောလောဆယ် အစီအစဉ် မရှိသေးပါကြောင်း ရှင်းလင်းဖြေကြားအပ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ဆက်လက်ပြီးတော့ ကျွန်တော့်အနေနဲ့ ရှမ်းပြည်နယ် မဲဆန္ဒနယ်အမှတ်(၁၂)မှ အမျိုးသားလွှတ်တော်ကိုယ်စားလှယ် ဦးစိုင်းစံအောင် မေးမြန်းထားတဲ့ ရှမ်းပြည်နယ်၊ “ဝ” ကိုယ်ပိုင်အုပ်ချုပ်ခွင့်ရတိုင်း၊ ဟိုပန်ခရိုင်၊ ပန်ဝိုင်မြို့၊ ယောင်ခိုက် ရွာမကျေးရွာနှင့် ဂုန်းပလုပ်ကျေးရွာကြားရှိ နမ့်မားချောင်းပေါ်မှာ ကုန်ထုတ်တံတား ဆောက်လုပ် ပေးရန် အစီအစဉ် ရှိ/မရှိနှင့် စပ်လျဉ်းတဲ့မေးခွန်းကို ရှမ်းပြည်နယ်အစိုးရအဖွဲ့ ကိုယ်စား ရှင်းလင်း ဖြေကြားသွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ရှမ်းပြည်နယ်၊ “ဝ” ကိုယ်ပိုင်အုပ်ချုပ်ခွင့်ရတိုင်း၊ ဟိုပန်ခရိုင်၊ ပန်ဝိုင်မြို့၊ ယောင်ခိုက်ရွာမကျေးရွာနှင့် ဂုန်းပလုပ်ကျေးရွာကြားမှာရှိတဲ့ နမ့်မားချောင်း တံတားဟာ ပန်ဝိုင်မြို့မှ ယောင်ခိုက်ကျေးရွာ၊ ဂုန်းပလုပ်ကျေးရွာနှင့် ဝ လင်းကျေးရွာများကို ဆက်သွယ်သွားလာနိုင်တဲ့ လမ်းပေါ်မှာ တည်ရှိပြီး ၎င်းလမ်းမှာ ပြည်သူလူထုမှ ကိုယ်ထူကိုယ်ထ မေးမြန်းထားတဲ့ ထပ်ကျေးရွာကြားရှိ န ရွာမကျေးရွာနှင့် ပြည်နယ်၊ "ဝ" ကို အမျိုးသားလွှတ်တောက်ပြီးတော့ ကျွန် မ်းပြည်နယ်အစိုးရအ ဆောင်ရွက်ထားတဲ့ မြို့နဲ့ ကျေးရွာချင်းဆက်သွယ်ထားတဲ့ လမ်းဖြစ်ပါတယ်။ အဆိုပါလမ်းမှာ ကျေးလက်လမ်းဦးစီးဌာန လမ်းစာရင်းမှာ ပါဝင်ခြင်းမရှိသေးကြောင်း စိစစ်တွေ့ရှိရပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ လွှတ်တော်ကိုယ်စားလှယ်ကြီး မေးမြန်းထားတဲ့ နမ့်မားချောင်းပေါ်မှာ ကုန်ထုတ်တံတား ဆောက်လုပ်ပေးနိုင်ရန်အတွက် ပန်ဝိုင်မြို့နယ်၊ ယောင်ခိုက် ရွာမကျေးရွာနှင့် ဂုန်းပလုပ်ကျေးရွာချင်းဆက်လမ်းအား ကျေးလက်လမ်းအဖြစ် သိမ်းသွင်း ဆောင်ရွက်နိုင်ရေး ရှမ်းပြည်နယ်အစိုးရအဖွဲ့မှ ပြည်ထောင်စုအစိုးရအဖွဲ့ရုံးကို တင်ပြရမှာဖြစ်ပြီး ခွင့်ပြုချက်ရရှိပါက ဆောက်လုပ်ရေးဝန်ကြီးဌာနအနေနဲ့ လုပ်ထုံးလုပ်နည်းများနှင့် အညီ အကောင်အထည်ဖော် ဆောင်ရွက်ပေးသွားမှာဖြစ်ပါကြောင်း ရှမ်းပြည်နယ်အစိုးရအဖွဲ့ကိုယ်စား ရှင်းလင်း ဖြေကြားအပ်ပါတယ်။ အားလုံး ကျေးဇူးတင်ပါတယ်။</speech>
<speech type="speaker">မေးခွန်းလာရောက် ဖြေကြားပေးတဲ့ ဆောက်လုပ်ရေးဝန်ကြီးဌာန၊ ပြည်ထောင်စုဝန်ကြီး မိမိအစီအစဉ် ပြီးဆုံးလျှင် ပြန်လည် ထွက်ခွာနိုင်ပါတယ်။</speech>
</section>
<section value="Bill">
<bill>
<title>ပညာရေးသုတေသန၊ စီမံကိန်းနှင့်လေ့ကျင့်ရေးဥပဒေကြမ်းနှင့် စပ်လျဉ်း၍ လွှတ်တော်ကိုယ်စားလှယ်က ဆွေးနွေးခြင်း၊</title>
<speech type="speaker">အစီအစဉ်(၈) ဖြစ်ပါတယ်။ အမျိုးသားလွှတ်တော်ကိုယ်စားလှယ်များ ခင်ဗျား။ ပြည်သူ့လွှတ်တော်တွင်စတင်တင်သွင်း၍ ပြင်ဆင်ချက်ဖြင့် အတည်ပြုပြီး ပေးပို့လာသည့် ပညာရေးသုတေသန၊ စီမံကိန်းနှင့် လေ့ကျင့်ရေးဥပဒေကြမ်းနှင့် စပ်လျဉ်း၍ ဆွေးနွေးရန် အမည် စာရင်း တင်သွင်းထားတဲ့ မကွေးတိုင်းဒေသကြီး မဲဆန္ဒနယ်အမှတ်(၈)မှ ဦးဝင်းမြင့် ဆွေးနွေးဖို့ဖြစ်ပါတယ်။</speech>
<speech><mp id="1282">ဦးဝင်းမြင့်၊ မကွေးတိုင်းဒေသကြီး မဲဆန္ဒနယ်အမှတ်(၈)</mp>ရိုသေလေးစားအပ်ပါ သော အမျိုးသားလွှတ်တော်ဥက္ကဋ္ဌကြီး၊ ဒုတိယဥက္ကဋ္ဌကြီးနှင့် အမျိုးသားလွှတ်တော်ကိုယ်စားလှယ် တော်ကြီးများ၊ လွှတ်တော်တစ်ရပ်လုံး ကိုယ်ကျန်းမာ၊ စိတ်ချမ်းသာကြပါစေကြောင်း ဆုမွန်ကောင်း တောင်းရင်း လေးစားစွာ နှုတ်ခွန်းဆက်သ ဂါရဝပြုပါတယ်။ ပညာရေးသုတေသန စီမံကိန်းနှင့် လေ့ကျင့်ရေး ဥပဒေကြမ်းအပေါ် မကွေးတိုင်းဒေသကြီး၊ မဲဆန္ဒနယ်အမှတ်(၈)မှ အမျိုးသားလွှတ်တော်ကိုယ်စားလှယ် ကျွန်တော် ဦးဝင်းမြင့် က အကြံပြု ဆွေးနွေးမှာဖြစ်ပါတယ်။ တင်ပြတဲ့အထဲမှာ ပါရှိမယ့် အင်္ဂလိပ်စာအသုံးအနှုန်းများကိုလည်း သုံးစွဲခွင့် ပြုရန် ဥက္ကဋ္ဌကြီးအား လေးစားစွာ ကြိုတင်ခွင့်ပန်အပ်ပါတယ်။ ပထမဦးစွာ ဥပဒေခေါင်းစဉ်ကိုတော့ ပြည်သူ့လွှတ်တော်ရဲ့ အတည်ပြုချက်အတိုင်း ပညာရေးသုတေသန၊ ပညာရေးစီမံကိန်းနှင့် လေ့ကျင့်ရေး ဥပဒေ ဆိုတဲ့စကားရပ်ကို လက်ခံသုံးစွဲသင့်ပါကြောင်း အကြံပြုပါတယ်။ ဘာကြောင့်လဲဆိုတော့ ပညာရေးသုတေသနနှင့် စီမံကိန်းလုပ်ငန်းတွေဟာ အပြန်အလှန်၊ အဆက်အစပ် ဂုဏ်ရည်တူ လုပ်ငန်းတွေဖြစ်တဲ့အတွက် ပညာရေးသုတေသန၊ ပညာရေးစီမံကိန်းလို့ သုံးနှုန်းလိုက်ရင် ဂုဏ်ရည်တူ လုပ်ငန်း နှစ်ရပ်လုံးပေါ်လွင်သွားမှာဖြစ်တဲ့အတွက် အကြံပြုရခြင်း ဖြစ်ပါတယ်။ အခန်း(၁)ကတော့ အမည်နဲ့ အဓိပ္ပာယ်ဖော်ပြချက်ဖြစ်ပါတယ်။ အခန်း(၁)၊ အပိုဒ် ၁ မှာလည်းပဲ ပြည်သူ့လွှတ်တော်ရဲ့ အတည်ပြုချက်အတိုင်း အတည်ပြုပေးဖို့ ဖြစ်ပါတယ်။ ပညာရေး သုတေသနနဲ့ ပညာရေးစီမံကိန်း လေ့ကျင့်ရေးဆိုတဲ့ စကားရပ်တွေကိုလည်းပဲ ပညာရေးသုတေသန၊ စီမံကိန်းနဲ့ လေ့ကျင့်ရေးဆိုတဲ့ စကားရပ်များ တွေ့တိုင်းမှာ ပြင်ဆင်ထည့်သွင်းပေးဖို့ မေတ္တာရပ်ခံလိုပါ တယ်။ အခန်း(၁)၊ အပိုဒ် ၂၊ အပိုဒ်ခွဲ(ခ) အဓိပ္ပာယ်ဖော်ပြချက်ဖြစ်ပါတယ်။ ပညာရေးစီမံကိန်းနဲ့ ပတ်သက်ပြီးတော့ ပြည်သူ့လွှတ်တော်ရဲ့ အတည်ပြုချက်ဖြစ်တဲ့ ပညာရေးစီမံကိန်းဆိုသည်မှာ ပညာရေးဖွံ့ဖြိုးတိုးတက်မှု ရရှိရန် အကောင်အထည်ဖော်ဆောင်ရွက်တဲ့ စီမံကိန်းကိုဆိုသည် ဆိုတဲ့ စကားရပ်ဟာ သင့်တော်တဲ့အတွက် ဆက်လက်ထားရှိဖို့ အကြံပြုလိုပါတယ်။ တစ်ဆက်တည်းမှာပဲ အပိုဒ်ခွဲ(ဃ)ကိုတော့ အဆိုပြုပြဋ္ဌာန်းချက်မှာပါတဲ့ စကားရပ်အတိုင်း ရှေ့နောက်အနည်းငယ် အစီအစဉ် ကျဖို့အတွက် အောက်ပါအတိုင်း ပြင်ဆင်လိုပါတယ်။ ပညာရေးစာရင်းအင်းဆိုသည်မှာ ပညာရေးဆိုင်ရာ စာရင်းများကို ကောက်ယူစုစည်းပြီး ခွဲခြားဆန်းစစ်ထားသော ကိန်းဂဏန်းနှင့် အချက်အလက်များကို ဆိုသည်လို့ ပြင်ဆင်အကြံပြုလိုပါ တယ်။ အခန်း(၂)ကတော့ ရည်ရွယ်ချက်အပိုဒ် ဖြစ်ပါတယ်။ ရည်ရွယ်ချက်မှာ အဆိုပြု ပြဋ္ဌာန်းချက်က (က)မှ(စ)အထိ ရည်ရွယ်ချက်(၆)ရပ် ဖော်ပြထားပါတယ်။ ရည်ရွယ်ချက်(ဃ)ကိုတော့ ပြည်သူ့ လွှတ်တော်အတည်ပြုချက်အတိုင်း ထားရှိဖို့အကြံပြုလိုပါတယ်။ ဒါပေမဲ့ ဒီပြည်သူ့လွှတ်တော်ကနေ ပယ်ဖျက်ထားတဲ့ ဒီအဆိုပြုချက် စာတိုင်ထဲမှာပါတဲ့ ဒီရည်ရွယ်ချက်(စ)ကိုတော့ ကျွန်တော်က ထည့်သွင်းစေလိုပါတယ်။ ဘာကြောင့်လဲဆိုတော့ ကျွန်တော်တို့ ပညာရေးဆိုင်ရာဘာသာရပ် မွမ်းမံ သင်တန်းတို့၊ ဆင့်ပွားသင်တန်းတို့ ပို့ချတဲ့အခါမှာ ဒီ Trainer of Trainee လို့ခေါ် တဲ့ ဒီ ToT ဟာ နည်းပြဆရာ၊ ဆရာမကောင်းတွေ အင်မတန်လိုအပ်ပါတယ်။ ဒါကြောင့်မို့လို့ ဒီအပိုဒ်ခွဲ(စ)ကိုတော့ ဒီအဆိုပြုပြဋ္ဌာန်းချက်အတိုင်းပဲ ဆက်လက်ထားရှိဖို့ပါ။ အခန်း(၃)ကတော့ ကောင်စီဖွဲ့စည်းခြင်းနှင့် တာဝန်နှင့် လုပ်ပိုင်ခွင့်အခန်း ဖြစ်ပါတယ်။ ဒီမှာလည်းပဲ ကျွန်တော်တို့ ဒီအပိုဒ် ၄၊ အပိုဒ် ၅ ၊ အပိုဒ် ၆(ဂ)နှင့် (င) အစိုးရအဖွဲ့၊ အစိုးရအဖွဲ့လို့ ပါရှိတဲ့ စကားရပ်ရဲ့ ရှေ့တိုင်းမှာ ဒါ ပိုမိုပြီးတော့ ထင်ရှားအောင် ပြည်ထောင်စုအစိုးရလို့ ထည့်သွင်းဖို့ ကျွန်တော် ထောက်ခံ လိုပါတယ်။ အခန်း (၃)၊ အပိုဒ် ၆၊ အပိုဒ်ခွဲ(ဂ)ကိုတော့ ပြည်သူ့လွှတ်တော် အတည်ပြုချက်အတိုင်း ထားရှိဖို့ အကြံပြုလိုပါတယ်။ ဘာကြောင့်လဲဆိုတော့ ပြည်သူ့လွှတ်တော်ရဲ့ အတည်ပြုချက်မှာ ကျွန်တော်တို့ သင်ရိုးရဲ့ ဒီလုပ်ငန်းစဉ်မှာပါလေ့ရှိတဲ့ သင်ရိုးညွှန်းတမ်း အညွှန်းဘောင် Framework တို့ သင်ရိုးညွှန်းတမ်း ဒီ Curriculum တို့၊ သင်ရိုးမာတိကာ Syllabus ဆိုတဲ့နယ်ပယ် (၃)ရပ်လုံး ပါဝင်သလို သူ့ကို ညှိနှိုင်းဆောင်ရွက်ပေးမယ့် ဦးစီးဌာနတို့၊ သက်ဆိုင်ရာ ပြည်ထောင်စုအစိုးရဌာနတို့ အစိုးရ အဖွဲ့အစည်းဆိုတဲ့ ဌာန(၃)ရပ်စလုံး ပါရှိပြီးဖြစ်လို့ ဖြစ်ပါတယ်။ အခန်း (၄)က လုပ်ငန်းကော်မတီ ဖွဲ့စည်းခြင်းပါ။ ဒီမှာလည်းပဲ အပိုဒ် ၁၀၊ အပိုဒ်ခွဲ (ဆ)ကို ပြည်သူ့လွှတ်တော်ရဲ့ အတည်ပြုချက်အတိုင်း ထားရှိဖို့ အကြံပြုလိုပါတယ်။ အရင်က တင်ပြထားတဲ့ အတိုင်းပဲ ကျွန်တော်တို့ သင်ကြားရေးဖြစ်စဉ်မှာ အခြေခံပညာရေး သင်ရိုးညွှန်းတမ်းတို့၊ သင်ရိုး မာတိကာတို့၊ ကျောင်းသုံးစာအုပ်ကော်မတီတို့ ချိတ်ဆက်ပါဝင်ရမယ့် လုပ်ငန်း(၃)ရပ်ဖြစ်ပါတယ်။ ဥပမာပြောမယ်ဆိုလို့ရှိရင် သင်ရိုးညွှန်းတမ်းကို မဟာဗျူဟာလို့အမှတ်ထားလိုက်ရင် သင်ရိုးမာတိကာက နည်းဗျူဟာပါ။ ဒါကြောင့်မို့လို့ သင်ရိုးညွှန်းတမ်း၊ သင်ရိုးမာတိကာ (၂)ရပ်လုံး ဆက်စပ်မှသာ အဓိပ္ပာယ်ပြည့်ဝလို့ဖြစ်ပါတယ်။ နောက်ဆုံးအနေနဲ့ကတော့ ဘဏ္ဍာရေးပါ။ အခန်း(၅)၊ အပိုဒ် ၁၅၊ အပိုဒ်ခွဲ(က)မှာ အမျိုးသားလွှတ်တော် ဥပဒေကြမ်းကော်မတီ ရဲ့ ပြင်ဆင်ချက်မှာ ပါတဲ့ လိုအပ်ပါက ဆိုတဲ့ စကားစုကို ထည့်သွင်းထားခြင်းဟာ သင့်လျော်လို့ ယူဆတဲ့အတွက် အဲဒီအတိုင်းထားရှိဖို့ အကြံပြုရင်း ကျွန်တော်ရဲ့ အကြံပြုချက်ကို နိဂုံးချုပ်အပ်ပါတယ်။ အားလုံး ကျေးဇူးတင်ပါတယ်။</speech>
<speech type="speaker">အမျိုးသားလွှတ်တော်ကိုယ်စားလှယ်များခင်ဗျား။ အမျိုးသားလွှတ်တော် ကိုယ်စားလှယ် ဦးဝင်းမြင့် ရဲ့ ဆွေးနွေးချက်နဲ့ပတ်သက်ပြီး အမျိုးသားလွှတ်တော် ဥပဒေကြမ်း ကော်မတီက ပြန်လည်ကြားနာ ဆောင်ရွက်ဖို့ ဆုံးဖြတ်ပါတယ်။</speech>
</bill>
</section>
</discussion>
<postface>
<title>အမျိုးသားလွှတ်တော်ဥက္ကဋ္ဌက ဒုတိယအကြိမ် အမျိုးသားလွှတ်တော် (၁၃)ကြိမ်မြောက်ပုံမှန် အစည်းအဝေး ပထမနေ့ ရပ်နားကြောင်းနှင့် ဒုတိယနေ့ အစည်းအဝေး ဆက်လက်ကျင်းပမည့် နေ့ရက်နှင့်ကြေညာခြင်း</title>
<speech type="speaker">အစီအစဉ်(၉) ဖြစ်ပါတယ်။ အမျိုးသားလွှတ်တော်ကိုယ်စားလှယ်များ ခင်ဗျား။ ယခု ဒုတိယအကြိမ် အမျိုးသားလွှတ်တော် (၁၃)ကြိမ်မြောက်ပုံမှန်အစည်းအဝေး ပထမနေ့ကို ရပ်နားပါမယ်။ ဒုတိယအကြိမ် အမျိုးသားလွှတ်တော် (၁၃)ကြိမ်မြောက်ပုံမှန်အစည်းအဝေး ဒုတိယနေ့ကို ၂၀၁၉ ခုနှစ်၊ ဇူလိုင်လ ၁၈ ရက်(ကြာသပတေးနေ့) နံနက် ၁၀:ဝဝ နာရီဆက်လက် ကျင်းပမည်ဖြစ်ကြောင်း ကြေညာပါတယ်။</speech>
<speech type="mc">အမျိုးသားလွှတ်တော် ဥက္ကဋ္ဌ ပြန်လည်ထွက်ခွာပါပြီ ခင်ဗျား။</speech>
<speech type="mc">အားလုံး ထွက်ခွာနိုင်ကြပါပြီ ခင်ဗျား။ ဒုတိယအကြိမ် အမျိုးသားလွှတ်တော် (၁၃)ကြိမ်မြောက်ပုံမှန်အစည်းအဝေး ပထမနေ့ကို ၁၀:၄ရ နာရီ ရပ်နားပါသည်။</speech>
</postface>
</transcript>
</doc>
