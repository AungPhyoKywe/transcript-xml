<doc>
<docinfo>
<docno>02-14-01.xml</docno>
<pdf>02-14-01.pdf</pdf>
<term value="02">ဒုတိယအကြိမ်</term>
<session value="14" />
<sittingday value="01" />
<legislature value="upper">အမျိုးသားလွှတ်တော်</legislature>
<title>ပြည်ထောင်စုသမ္မတမြန်မာနိုင်ငံတော် ဒုတိယအကြိမ် အမျိုးသားလွှတ်တော် (၁၄)ကြိမ်မြောက်ပုံမှန်အစည်းအဝေး ပထမနေ့မှတ်တမ်း</title>
<date>၁၃၈၁ ခုနှစ်၊ တန်ဆောင်မုန်းလဆန်း ၈ ရက် (၂၀၁၉ ခုနှစ်၊ နိုဝင်ဘာလ ၄ ရက်)တနင်္လာနေ့</date>
</docinfo>
<transcript>
<preface>
<p>နေပြည်တော်ရှိ အမျိုးသားလွှတ်တော် အစည်းအဝေးခန်းမတွင် ဒုတိယအကြိမ် အမျိုးသား လွှတ်တော် (၁၄)ကြိမ်မြောက်ပုံမှန်အစည်းအဝေး ပထမနေ့ အစီအစဉ်ကို ၁၀:ဝဝ နာရီင် ကျင်းပပါသည်။ အမျိုးသားလွှတ်တော် ဥက္ကဋ္ဌအဖြစ် မန်းဝင်းခိုင်သန်း က ဆောင်ရွက်ပြီး၊ အခမ်းအနားမှူး အဖြစ် ဦးလွင်ဦး၊ ညွှန်ကြားရေးမှူးချုပ် အမျိုးသားလွှတ်တော်ရုံးက ဆောင်ရွက်ပါသည်။</p>
<title>အမျိုးသားလွှတ်တော် ဥက္ကဋ္ဌ နေရာယူခြင်း</title>
<speech type="mc">အမျိုးသားလွှတ်တော်ကိုယ်စားလှယ်များခင်ဗျား။ ယခြီုး ပြည်ထောင်စုသမ္မတမြန်မာနိုင်ငံတော် ဒုတိယအကြိမ် အမျိုးသားလွှတ်တော် (၁၄)ကြိမ်မြောက် ပုံမှန်အစည်းအဝေးရဲ့ ပထမနေ့ အစီအစဉ် စတင်ပါတော့မယ်။ အမျိုးသားလွှတ်တော် ဥက္ကဋ္ဌ ကြွရောက်လာပါပြီခင်ဗျား။</speech>
<speech type="speaker">အားလုံး မင်္ဂလာပါ။ အမျိုးသားလွှတ်တော် ဥက္ကဋ္ဌ သည် ဥက္ကဋ္ဌ အတွက် သတ်မှတ်ထားသည့် စင်မြင့်ပေါ်သို့ ကြွရောက်နေရာယူပါသည်။</speech>
<speech type="mc">အားလုံးထိုင်နိုင်ကြပါပြီခင်ဗျား။</speech>
<title>အမျိုးသားလွှတ်တော် အစည်းအဝေး အထမြောက်ကြောင်းနှင့် စတင်ကျင်းပကြောင်း ကြေညာခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များခင်ဗျာ။ ဒီကနေ့ ကျင်းပတဲ့ ဒုတိယအကြိမ် အမျိုးသားလွှတ်တော် (၁၄)ကြိမ်မြောက်ပုံမှန်အစည်းအဝေး ပထမနေ့မှာ လွှတ်တော် အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ကိုယ်စားလှယ် ဦးရေ စုစုပေါင်း (၂၂၃)ဦးရှိပြီး ဒီကနေ့ အစည်းအဝေးကို (၁၉၆)ဦး တက်ရောက်ပါတယ်။ အစည်းအဝေးသို့ တက်ရောက်ခွင့်ရှိတဲ့ အမျိုးသားလွှတ်တော်ကိုယ်စားလှယ်ဦးရေ စုစုပေါင်းရဲ့ (၈၇.၈၉)ရာခိုင်နှုန်းရှိပြီး ထက်ဝက်ကျော်ဦးရေ တက်ရောက်တဲ့အတွက် ၂၀၁၂ ခုနှစ်၊ အမျိုးသား လွှတ်တော်ဆိုင်ရာဥပဒေ ပုဒ်မ ၄၁ နဲ့ ၂၀၁၅ ခုနှစ်၊ အမျိုးသားလွှတ်တော်ဆိုင်ရာ နည်းဥပဒေ ၂၄ နဲ့ ၂၈ တို့အရ အစည်းအဝေး အထမြောက်ကြောင်းနှင့် အစည်းအဝေး စတင်ကျင်းပကြောင်း ကြေညာပါတယ်။ (ဩဘာသံများ)</speech>
<title>အစည်းအဝေး အစီအစဉ် ဖြန့်ဝေထားကြောင်း တင်ပြခြင်း</title>
<speech type="speaker">အမျိုးသားလွှတ်တော်ကိုယ်စားလှယ်များခင်ဗျား။ ၂၀၁၅ ခုနှစ်၊ အမျိုးသား လွှတ်တော်ဆိုင်ရာ နည်းဥပဒေ ၄ အရ ဒုတိယအကြိမ် အမျိုးသားလွှတ်တော် (၁၄)ကြိမ်မြောက်ပုံမှန် အစည်းအဝေးရဲ့ ပထမနေ့ အစီအစဉ်ကို အမျိုးသားလွှတ်တော်ကိုယ်စားလှယ်များထံ ကြိုတင် ဖြန့်ဝေထားပြီးဖြစ်ပါတယ်။ အဲဒီ အစီအစဉ်အတိုင်း ကျင်းပပါမယ်။</speech>
<title>အမျိုးသားလွှတ်တော်ကိုယ်စားလှယ်များ ခွင့်ပန်ကြားခြင်း</title>
<speech type="speaker">အစီအစဉ်(၄) ဖြစ်ပါတယ်။ အမျိုးသားလွှတ်တော်ကိုယ်စားလှယ်များခင်ဗျား။ ၂၀၁၅ ခုနှစ်၊ အမျိုးသားလွှတ်တော်ဆိုင်ရာ နည်းဥပဒေ ၄၁၊ နည်းဥပဒေခွဲ(က)အရ ခွင့်ပန်ကြားလိုတဲ့ လွှတ်တော်ကိုယ်စားလှယ်ဟာ မိမိကိုယ်တိုင်သော်လည်းကောင်း၊ မိမိအတွက် အခြားလွှတ်တော် ကိုယ်စားလှယ်တစ်ဦးကသော်လည်းကောင်း ခွင့်ပန်ကြားရမှာ ဖြစ်ပါတယ်။ ဒီကနေ့ အစည်းအဝေး မတက်ရောက်နိုင်တဲ့ အမျိုးသားလွှတ်တော်ကိုယ်စားလှယ်များ ရှိလျှင် ခွင့်ပန်ကြားဖို့ ဖြစ်ပါတယ်။</speech>
<speech><mp id="1249">ဦးမောင်မောင်လတ်၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၉)</mp>လေးစားအပ် ပါသော အမျိုးသားလွှတ်တော်ဥက္ကဋ္ဌကြီးခင်ဗျား။ ယနေ့ ကျင်းပပြုလုပ်တဲ့ ဒုတိယအကြိမ် အမျိုးသား လွှတ်တော် (၁၄)ကြိမ်မြောက် ပုံမှန်အစည်းအဝေး ပထမနေ့ ၄-၁၁-၂၀၁၉ ရက်နေ့မှာ အစည်းအဝေးသို့ တက်ရောက်နိုင်ခြင်းမရှိသော အမျိုးသားလွှတ်တော်ကိုယ်စားလှယ်များ ကိုယ်စား စစ်ကိုင်းတိုင်းဒေသကြီး မဲဆန္ဒနယ်အမှတ်(၉)မှ အမျိုးသားလွှတ်တော်ကိုယ်စားလှယ်၊ အမျိုးသား လွှတ်တော် လွှတ်တော်အခွင့်အရေးကော်မတီ အတွင်းရေးမှူးဖြစ်သူ ကျွန်တော် ဦးမောင်မောင်လတ် က ခွင့်ပန်ကြားသွားမှာ ဖြစ်ပါတယ်။ ယနေ့အစည်းအဝေးသို့ တက်ရောက်နိုင်ခြင်းမရှိသော အမျိုးသားလွှတ်တော်ကိုယ်စားလှယ် များမှာ ဦးယောနာ၊ ကချင်ပြည်နယ် မဲဆန္ဒနယ်အမှတ်(၅)၊ ကိုယ်တိုင်ဆောင်ရွက်ရန်။ ဦးစောချစ်ဦး၊ ကရင်ပြည်နယ် မဲဆန္ဒနယ်အမှတ်(၃)၊ ဒေသဖွံ့ဖြိုးရေး။ ဒေါ်နန်းမိုးမိုးထွေး၊ ကရင်ပြည်နယ် မဲဆန္ဒနယ် အမှတ်(၄)၊ ဒေသဖွံ့ဖြိုးရေး။ စောမွှာဖောင်ခွာ၊ ကရင်ပြည်နယ် မဲဆန္ဒနယ်အမှတ်(၁၂)၊ ကိုယ်တိုင် ဆောင်ရွက်ရန်။ ဦးကျော်နီနိုင်၊ ရှမ်းပြည်နယ် မဲဆန္ဒနယ်အမှတ်(၁၁)၊ ကိုယ်တိုင်ဆောင်ရွက်ရန်။ ဦးအောင်သိန်း၊ ပဲခူးတိုင်းဒေသကြီး မဲဆန္ဒနယ်အမှတ်(၁၂)၊ ကိုယ်တိုင်ဆောင်ရွက်ရန်။ ဦးစိုင်းထွန်းအောင်၊ ရှမ်းပြည်နယ် မဲဆန္ဒနယ်အမှတ်(၂)၊ ကျန်းမာရေး။ ဦးဝင်းကြိုင်၊ ပဲခူးတိုင်းဒေသကြီး မဲဆန္ဒနယ် အမှတ်(၁၀)၊ ကိုယ်တိုင်ဆောင်ရွက်ရန်။ ဦးထွန်းလင်း၊ တနင်္သာရီတိုင်းဒေသကြီး မဲဆန္ဒနယ်အမှတ်(၃)၊ ဆေးရုံတက်ရောက်။ ဦးကျော်ကျော်၊ ရခိုင်ပြည်နယ် မဲဆန္ဒနယ်အမှတ်(၄)၊ ကိုယ်တိုင်ဆောင်ရွက်ရန်။ ဦးစခင်ဇော်လင်း၊ ဧရာဝတီတိုင်းဒေသကြီး မဲဆန္ဒနယ်အမှတ်(၂)၊ ကိုယ်တိုင်ဆောင်ရွက်ရန်။ ဦးခင်မောင်မြင့်၊ ကချင်ပြည်နယ် မဲဆန္ဒနယ်အမှတ်(၉)၊ ကိုယ်တိုင်ဆောင်ရွက်ရန်။ ဦးခွန်သိန်းဖေ၊ ရှမ်းပြည်နယ် မဲဆန္ဒနယ်အမှတ်(၉)၊ ကိုယ်တိုင်ဆောင်ရွက်ရန်။ ဦးတက်ထွန်းအောင်၊ ရခိုင်ပြည်နယ်၊ မဲဆန္ဒနယ်အမှတ်(၂)၊ ကိုယ်တိုင်ဆောင်ရွက်ရန်။ ဦးမောင်ကျော်ဇံ၊ ရခိုင်ပြည်နယ် မဲဆန္ဒနယ်အမှတ်(၉)၊ ကိုယ်တိုင်ဆောင်ရွက်ရန်။ ဦးလားလ်မင်းထန်၊ ချင်းပြည်နယ် မဲဆန္ဒနယ်အမှတ်(၁၀)၊ ဇနီးဖြစ်သူမီးဖွားနေ ပါသဖြင့်။ ဦးနောင်နဂျာတန်၊ ကချင်ပြည်နယ် မဲဆန္ဒနယ်အမှတ်(၄)၊ ကျန်းမာရေး။ ဦးမင်းနိုင်၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၁၂)၊ ကိုယ်တိုင်ဆောင်ရွက်ရန်။ စိုင်းပန်ဖ၊ ကယားပြည်နယ်၊ မဲဆန္ဒနယ်အမှတ်(၁၂)၊ ဆေးရုံတက်ရောက်။ ဦးစောဘီစံသိန်းမြင့်၊ ကရင်ပြည်နယ် မဲဆန္ဒနယ်အမှတ်(၉)၊ ဒေသဖွံ့ဖြိုးရေး ဦးဌေးဦး၊ ရန်ကုန်တိုင်းဒေသကြီး မဲဆန္ဒနယ်အမှတ်(၂)၊ ကျန်းမာရေး။ စိုင်းဝမ်းလှိုင်းခမ်း၊ ရှမ်းပြည်နယ် မဲဆန္ဒနယ်အမှတ်(၃)၊ ဒေသဖွံ့ဖြိုးရေး။ ဦးညီစိန်၊ ရှမ်းပြည်နယ် မဲဆန္ဒနယ်အမှတ်(၅)၊ ဒေသဖွံ့ဖြိုးရေး။ ဗိုလ်မှူးဝင်းလွင်ဦး၊ တပ်မတော်သားကိုယ်စားလှယ်၊ မိခင်ဖြစ်သူနာရေး။ ဗိုလ်မှူးကြီး စိုးရွှေ၊ တပ်မတော်သားကိုယ်စားလှယ်၊ တာဝန်ထမ်းဆောင်ရန်။ ဗိုလ်မှူးပြည့်ဖြိုးဟန်၊ တပ်မတော်သား ကိုယ်စားလှယ်၊ တာဝန်ထမ်းဆောင်ရန်နှင့် ဦးဝှေ့တင်း၊ ချင်းပြည်နယ် မဲဆန္ဒနယ်အမှတ်(၁၁) - - - တို့ ဖြစ်ကြပါတယ်။ ယနေ့ ခွင့်ပန်ကြားသူ(၂၇)ဦး ဖြစ်ပါတယ်။ ခွင့်မဲ့ပျက်ကွက်သူ မရှိပါကြောင်းနှင့် ယနေ့ ခွင့်ပန်ကြားသူ အမျိုးသားလွှတ်တော်ကိုယ်စားလှယ်များကို လွှတ်တော်က ခွင့်အဖြစ် သတ်မှတ် ခွင့်ပြုပေးနိုင်ပါရန် အမျိုးသားလွှတ်တော်ဥက္ကဋ္ဌကြီးမှတစ်ဆင့် လွှတ်တော်သို့ လေးစားစွာ တင်ပြအပ် ပါတယ်ခင်ဗျား။</speech>
<speech type="speaker">ယခု ခွင့်ပန်ကြားချက်များကို ခွင့်ပြုဖို့ လွှတ်တော်က သဘောတူပါသလား ခင်ဗျား။ သုံးကြိမ်တိုင်တိုင် မေးမြန်းပါသည်။ လွှတ်တော်က သဘောတူပါသည်။ သဘောတူတဲ့အတွက် ခွင့်ပန်ကြားချက်များကို လွှတ်တော်က ခွင့်ပြုကြောင်း ကြေညာပါတယ်။ (ဩဘာသံများ)</speech>
<title>အမျိုးသားလွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို မှတ်တမ်းတင်ခြင်း</title>
<speech type="speaker">အမျိုးသားလွှတ်တော် ကိုယ်စားလှယ်များခင်ဗျား။ ဒီကနေ့ ဒုတိယအကြိမ် အမျိုးသားလွှတ်တော် (၁၄)ကြိမ်မြောက်ပုံမှန်အစည်းအဝေး ပထမနေ့ကို တက်ရောက်ခွင့်ရှိတဲ့ အမျိုးသားလွှတ်တော်ကိုယ်စားလှယ်ဦးရေမှာ (၂၂၃)ဦး၊ ယနေ့ ခွင့်ပန်ကြားသဖြင့် ခွင့်ပြုထားသူ(၂၇)ဦး ဖြစ်၍ ခွင့်မဲ့ပျက်ကွက်သူ မရှိပါ။ ၂၀၁၅ ခုနှစ်၊ အမျိုးသားလွှတ်တော်ဆိုင်ရာ နည်းဥပဒေ ၄၁၊ နည်းဥပဒေခွဲ(ဂ)အရ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေတင်ပြချက်ကို လွှတ်တော်ရဲ့ အတည်ပြုချက် ရယူပါမယ်။ အမျိုးသားလွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေ တင်ပြချက်ကို လွှတ်တော်က အတည်ပြုပါသလားခင်ဗျား။ သုံးကြိမ်တိုင်တိုင် မေးမြန်းပါသည်။ လွှတ်တော်က အတည်ပြုပါသည်။</speech>
<speech type="speaker">လွှတ်တော်က အတည်ပြုတဲ့အတွက် အမျိုးသားလွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေတင်ပြချက်ကို အမျိုးသားလွှတ်တော်က အတည်ပြု မှတ်တမ်းတင်ကြောင်း ကြေညာပါတယ်။ (ဩဘာသံများ)</speech>
</preface>
<discussion>
<title>အမျိုးသားလွှတ်တော်ဥက္ကဋ္ဌ က နှုတ်ခွန်းဆက်စကား ပြောကြားခြင်း</title>
<speech type="speaker">အစီအစဉ်(၅) ဖြစ်ပါတယ်။ အမျိုးသားလွှတ်တော်ကိုယ်စားလှယ်များခင်ဗျား။ ဒုတိယအကြိမ် အမျိုးသားလွှတ်တော် (၁၄)ကြိမ်မြောက် ပုံမှန်အစည်းအဝေးကို တက်ရောက်လာ ကြတဲ့ လွှတ်တော်ကိုယ်စားလှယ်များအားလုံး ကိုယ်၏ ကျန်းမာခြင်း၊ စိတ်၏ ချမ်းသာခြင်းတို့နှင့် ပြည့်စုံကြပါစေလို့ ဆုမွန်ကောင်းတောင်းအပ်ပါတယ်။ လွှတ်တော်အစည်းအဝေးများ ရပ်နားထားတဲ့ ကာလအတွင်းမှာ လွှတ်တော်ကိုယ်စားလှယ် များအနေနဲ့ မိမိတို့ရဲ့ မဲဆန္ဒနယ်မြေက မဲဆန္ဒရှင် ပြည်သူတွေရဲ့ မျှော်လင့်ချက်တွေကို သယ်ဆောင် လာပြီး နိုင်ငံတော်နဲ့ ပြည်သူများ အကျိုးစီးပွားအတွက် ကိုယ်စွမ်းဉာဏ်စွမ်းရှိသရွေ့ ဆောင်ရွက် နိုင်ကြပါစေလို့ တိုက်တွန်းရင်း နှုတ်ခွန်းဆက်သအပ်ပါတယ်။</speech>
<section value="QA">
<title>ကြယ်ပွင့်ပြထားသည့်မေးခွန်းများကို သက်ဆိုင်ရာ အမျိုးသားလွှတ်တော်ကိုယ်စားလှယ်များက မေးမြန်းခြင်းနှင့် သက်ဆိုင်ရာ ပြည်ထောင်စုအဆင့် အဖွဲ့အစည်းဝင်က ဖြေကြားခြင်း</title>
<speech type="speaker">အစီအစဉ်(၆) ဖြစ်ပါတယ်။ အမျိုးသားလွှတ်တော်ကိုယ်စားလှယ်များခင်ဗျား။ လွှတ်တော်သို့ လွှတ်တော်ကိုယ်စားလှယ်များ မေးမြန်းထားတဲ့ ကြယ်ပွင့်ပြထားတဲ့ မေးခွန်းတွေကို မေးမြန်းခြင်းနှင့် ဖြေကြားခြင်း အစီအစဉ် ဆောင်ရွက်မှာဖြစ်ပါတယ်။ ယခု လွှတ်တော်ကိုယ်စားလှယ်ငါးဦး မေးမြန်းတဲ့ မေးခွန်းများဟာ ဆောက်လုပ်ရေး ဝန်ကြီးဌာန၊ ဒုတိယဝန်ကြီး တစ်ဦးတည်းက ဖြေကြားမယ့် မေးခွန်းများ ဖြစ်ပါတယ်။ လွှတ်တော် ကိုယ်စားလှယ်များက သက်ဆိုင်ရာ မေးခွန်းတွေကို တစ်ဆက်တည်း မေးမြန်းပြီးမှ ဒုတိယဝန်ကြီးက တစ်ခုချင်း ဖြေကြားပေးဖို့ ဖြစ်ပါတယ်။</speech>
<title>စစ်ကိုင်းတိုင်းဒေသကြီး၊ မုံရွာခရိုင်၊ အရာတော်မြို့နယ်ရှိ ဖုတ်ကုန်း - နေရာခင်း - ရွာသစ် - ကိုင်း ကျေးရွာချင်းဆက်လမ်းအား မြေသားပေါင်တင် ဖောက်လုပ်ရန်အတွက် မည်သည့်ဘဏ္ဍာရေးနှစ် တွင် ထည့်သွင်းလျာထားပေးမည်ကို သိရှိလိုခြင်းနှင့် စပ်လျဉ်းသည့်မေးခွန်း</title>
<speech type="speaker">ပထမဦးစွာ စစ်ကိုင်းတိုင်းဒေသကြီး မဲဆန္ဒနယ်အမှတ်(၄)မှ ဦးလှဦး မေးမြန်းဖို့ဖြစ်ပါတယ်။</speech>
<speech><mp id="1244">ဦးလှဦး၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၄)</mp>လွှတ်တော်တစ်ရပ်လုံး မင်္ဂလာပါ ခင်ဗျား။ လေးစားအပ်ပါသော အမျိုးသားလွှတ်တော်ဥက္ကဋ္ဌကြီးနှင့်တကွ အမျိုးသားလွှတ်တော် ကိုယ်စားလှယ်များ၊ ပြည်ထောင်စုဝန်ကြီးများ၊ ဧည့်သည်တော်များအားလုံး နှလုံးစိတ်ဝမ်းအေးချမ်း ကြပါစေကြောင်း ဂါရဝပြုနှုတ်ခွန်းဆက်ပါတယ်။ ကျွန်တော်ကတော့ စစ်ကိုင်းတိုင်းဒေသကြီး မဲဆန္ဒနယ်အမှတ်(၄)မှ အမျိုးသားလွှတ်တော်ကိုယ်စားလှယ် ဦးလှဦး ဖြစ်ပါတယ်။ ကျွန်တော့် အနေနဲ့ စစ်ကိုင်းတိုင်းဒေသကြီး၊ မုံရွာခရိုင်၊ အရာတော်မြို့နယ်မှာရှိတဲ့ ဖုတ်ကုန်း - နေရာခင်း - ရွာသစ် - ကိုင်းရွာကျေးရွာချင်းဆက်လမ်းအား မြေသားပေါင်တင် ဖောက်လုပ်ရန်အတွက် မည်သည့် ဘတ်ဂျက်နှစ်မှာ ထည့်သွင်းလျာထားပေးရန် အစီအစဉ် ရှိ/မရှိ ဥက္ကဋ္ဌကြီးမှတစ်ဆင့် မေးမြန်းမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ စစ်ကိုင်းတိုင်းဒေသကြီး၊ မုံရွာခရိုင်၊ အရာတော် မြို့နယ်အတွင်းမှာရှိတဲ့ ကျေးရွာများမှာ မြေသားလမ်းများ၊ လှည်းလမ်းများနှင့် တောလမ်းများသာ ရှိကြပါတယ်။ ကျေးလက်နေပြည်သူများဟာ လယ်ယာလုပ်ငန်းတို့ဖြင့် အများဆုံး အသက်မွေးကြ ရပါတယ်။ ရွာချင်းဆက်လမ်းတို့ဟာလည်းပဲ ရာသီမရွေးသွားလာနိုင်တဲ့လမ်းများ မဟုတ်ကြပါဘူး။ မိုးရာသီမှာ ရွှံ့ဗွက်များ၊ ရေအိုင်များ၊ ရေကျော်များနှင့် သွားလာရန် ခက်ခဲလှပါတယ်။ မြေသားလမ်း အများဆုံးဖြစ်လို့ အချို့လမ်းများဆိုရင် ဆိုင်ကယ်စီးလို့မရအောင် ဆိုးဝါးလှပါတယ်။ အများအားဖြင့် ခြေလျင်ဖြင့် သွားလာကြရပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ယခုဘတ်ဂျက်တွင် တောင်းခံတဲ့ ကျေးရွာချင်း ဆက်လမ်းဟာ ဖုတ်ကုန်းရွာ၊ နေရာခင်းရွာ၊ ရွာသစ်ရွာ၊ ကိုင်းရွာ၊ ဟင်္သာရွာနှင့် ကျွန်းတောရွာ စတဲ့ ရွာများအတွင်းမှာရှိကြတဲ့ စုစုပေါင်းလူဦးရေ (၇၀၀၀) ဦးကျော် အမြဲတမ်းသွားလာနေတဲ့ လမ်းများဖြစ်ပါတယ်။ လက်ရှိလမ်းဟာ လှည်းလမ်းဖြစ်ပါတယ်။ (၂)မိုင်(၂)ဖာလုံ ရှည်လျားပြီးတော့ (၁၈)ပေ လမ်းအကျယ်ဖြစ်ပါတယ်။ လမ်းထုထည်ကတော့ (၂)ပေဖြစ်ပြီးတော့ ခန့်မှန်းတန်ဖိုးကတော့ ကျပ်(၈.၃၆)သန်း ကုန်ကျခံရမှာ ဖြစ်ပါတယ်။ တိုင်းဒေသကြီးဘတ်ဂျက်နှင့် မလုံလောက်ပါသော ကြောင့် ပြည်ထောင်စုဘတ်ဂျက်ကို တောင်းခံရခြင်းဖြစ်ပါတယ်။ အဲဒီလမ်း ကောင်းမွန်သွားမယ် ဆိုရင် နေရာခင်းအုပ်စုကျေးရွာအားလုံး ဖွံ့ဖြိုးတိုးတက်မှာဖြစ်ပြီး ပြည်သူများရဲ့ သွားလာနေထိုင်မှုက အစ အဆင်ပြေမှာဖြစ်ပါတယ်။ ပြည်ထောင်စုဘတ်ဂျက်မှ ခွင့်ပြုမှသာ ယခု တောင်းဆိုတဲ့ ကျေးရွာချင်း ဆက်လမ်းဟာ ဆောင်ရွက်နိုင်မှာဖြစ်သည့်အတွက် သက်ဆိုင်ရာတို့မှ ခွင့်ပြုပေးနိုင်ပါရန် ဥက္ကဋ္ဌကြီးမှ တစ်ဆင့် မေးမြန်းရခြင်းဖြစ်ပါတယ်ခင်ဗျား။ အားလုံးကို ကျေးဇူးတင်ပါတယ်။</speech>
<title>ကရင်ပြည်နယ်မြောက်ပိုင်း၊ သံတောင်ကြီးမြို့နယ်မှ ကရင်ပြည်နယ်တောင်ပိုင်းရှိ မြို့နယ်များသို့ ဖာပွန်မြို့မှတစ်ဆင့် သွားလာနိုင်ရန် သံတောင်ကြီး - ဖာပွန်ကားလမ်းမကြီး ဖောက်လုပ်ပေးရန် အစီအစဉ် ရှိ/မရှိနှင့် စပ်လျဉ်းသည့်မေးခွန်း</title>
<speech type="speaker">ဆက်လက်ပြီး ကရင်ပြည်နယ် မဲဆန္ဒနယ်အမှတ်(၁)မှ ဦးစောမိုးမြင့်(ခ) ဆင်မြူရယ် မေးမြန်းဖို့ဖြစ်ပါတယ်။</speech>
<speech><mp id="1220">ဦးစောမိုးမြင့်(ခ)ဆင်မြူရယ်၊ ကရင်ပြည်နယ် မဲဆန္ဒနယ်အမှတ်(၁)</mp>လေးစားရ ပါသော အမျိုးသားလွှတ်တော်ဥက္ကဋ္ဌကြီး၊ ပြည်ထောင်စုအဆင့် ဒုတိယဝန်ကြီး၊ အမျိုးသား လွှတ်တော်ကိုယ်စားလှယ်များ အားလုံး မင်္ဂလာပါလို့ နှုတ်ခွန်းဆက်ပါတယ်။ ကျွန်တော်ကတော့ ကရင်ပြည်နယ် မဲဆန္ဒနယ်အမှတ်(၁)မှ အမျိုးသားလွှတ်တော်ကိုယ်စားလှယ်၊ အမျိုးသားလွှတ်တော် ဆောက်လုပ်ရေး၊ စက်မှု၊ လျှပ်စစ်နှင့် စွမ်းအင်ဆိုင်ရာကော်မတီဥက္ကဋ္ဌ ဦးစောမိုးမြင့်(ခ)ဆင်မြူရယ် ဖြစ်ပါတယ်။ ဥက္ကဋ္ဌကြီးခင်ဗျား။ ကရင်ပြည်နယ် လမ်းပန်းဆက်သွယ်ရေးနှင့် ပတ်သက်တဲ့မေးခွန်း တစ်ခု မေးခွင့်ပြုပါရန်နှင့် Power Point သုံးစွဲခွင့်ပြုပါရန် လေးစားစွာ တောင်းခံအပ်ပါတယ်။ ကျွန်တော်တို့ ကရင်ပြည်နယ်မြောက်ပိုင်း သံတောင်မြို့မှ ကရင်ပြည်နယ်တောင်ပိုင်းရှိ အခြား မြို့နယ်များကို သံတောင်ကြီး - ဖာပွန် မှတစ်ဆင့် အလွယ်တကူသွားလာနိုင်တဲ့ လမ်းတစ်ကြောင်း ခရိုင်ချင်းဆက်လမ်းတစ်ခု ဖောက်လုပ်ပေးရန် အစီအစဉ် ရှိ/မရှိ ဆိုတဲ့မေးခွန်း မေးမြန်းရန်ဖြစ်ပါတယ်။ ကရင်ပြည်နယ်ဟာ စတုရန်းမိုင်ပေါင်း(၁၁၇၃၀)မိုင်ကျယ်ဝန်းပြီး အရှေ့အနောက် အကျယ်ဆုံး နေရာမှာ (၇၀)မိုင်ရှိပါတယ်။ တောင်မြောက် အရှည်ဆုံးနေရာဟာ (၃၂၆)မိုင် ရှည်ပါတယ်။ ခရိုင် (၄) ခရိုင်၊ မြို့နယ်(၇)မြို့နယ်နှင့် ဖွဲ့စည်းထားပြီး လူဦးရေ (၁၅၀၀၀၀၀)ကျော် မှီတင်းနေထိုင်လျက်ရှိ ပါတယ်။ လက်ရှိ ကရင်ပြည်နယ်မြောက်ပိုင်း၊ သံတောင်ကြီးမြို့နယ်ကနေပြီးတော့ ကရင်ပြည်နယ် တောင်ပိုင်းရှိ အခြားမြို့နယ်ကိုသွားချင်ရင် သံတောင်ကြီးကနေ ပဲခူးတိုင်းဒေသကြီး တောင်ငူမြို့၊ အဲဒီကနေတစ်ဆင့် ဘုရားကြီးမြို့ အဲဒီကတစ်ဆင့် မွန်ပြည်နယ်၊ ကျိုက်ထို၊ သထုံကနေပြီးတော့ ဘားအံလမ်းအတိုင်းသွားလို့ရပါတယ်။ ဒါပေမဲ့ ဒီခရီးအကွာအဝေးက မိုင်ပေါင်း (၂၇၀)မိုင်ကျော်ပြီးတော့ မလိုအပ်ဘဲနဲ့ ြင့်စွာ ရှိနေပါတယ်။ ဒါကြောင့်မို့လို့ သံတောင်ကြီးမြို့နယ်ကနေပြီးတော့ အခြားသော တောင်ပိုင်းမှာရှိတဲ့မြို့နယ်များအသွားကို သံတောင်ကြီးမြို့နယ်မှ ဖာပွန်မြို့နယ်ကို ယခင်က ရှိခဲ့တဲ့ လမ်းကြမ်း အကွာအဝေးဟာ မိုင်(၇၀)ပဲရှိပါတယ်။ ဒီလမ်းကို ဖောက်ပေးနိုင်မယ်ဆိုရင် ကျွန်တော်တို့ ဖာပွန်မြို့နယ်ကနေတစ်ဆင့် ကျန်မြို့နယ်များကို အလွယ်တကူ သွားလာနိုင်မှာဖြစ်ပါတယ်။ ဒါကြောင့်မို့လို့ ကရင်ပြည်နယ်မြောက်ပိုင်း၊ သံတောင်ကြီးမြို့နယ်မှ ကရင်ပြည်နယ် တောင်ပိုင်းရှိ မြို့နယ်များသို့ ဖာပွန်မြို့နယ်မှတစ်ဆင့် သွားလာနိုင်ရန် သံတောင်ကြီး - ဖာပွန် ကားလမ်းအား ဖောက်လုပ်ပေးနိုင်ရန် အစီအစဉ် ရှိ/မရှိ ကရင်ပြည်နယ်သူ ပြည်နယ်သားများ ကိုယ်စား ဥက္ကဋ္ဌကြီးမှတစ်ဆင့် မေးမြန်းရခြင်းဖြစ်ပါတယ်။ အားလုံးကို ကျေးဇူးတင်ပါတယ်။</speech>
<title>ဘိုကလေး - စက်ဆန်း - ဇော်ပိုင် - အမာလမ်းပေါ်ရှိလမ်းနှင့် ဆည်မြောင်းတာထပ်နေသည့် အပိုင်းများအား မည်သည့်ဌာနက မည်ကဲ့သို့ ဆက်လက်ဆောင်ရွက်မည်ကို သိရှိလိုခြင်းနှင့် စပ်လျဉ်း သည့်မေးခွန်း</title>
<speech type="speaker">ဆက်လက်ပြီး ဧရာဝတီတိုင်းဒေသကြီး မဲဆန္ဒနယ်အမှတ်(၁၁)မှ ဒေါ်မေသန်းနွဲ့ မေးမြန်းဖို့ဖြစ်ပါတယ်။</speech>
<speech><mp id="1346">ဒေါ်မေသန်းနွဲ့၊ ဧရာဝတီတိုင်းဒေသကြီး မဲဆန္ဒနယ်အမှတ်(၁၁)</mp>လေးစားအပ်ပါသော အမျိုးသားလွှတ်တော်ဥက္ကဋ္ဌကြီးနှင့်တကွ ပြည်ထောင်စုဝန်ကြီးများ၊ လွှတ်တော် ကိုယ်စားလှယ်များ အားလုံး မင်္ဂလာပါရှင်။ ကျွန်မကတော့ ဧရာဝတီတိုင်းဒေသကြီး မဲဆန္ဒနယ်အမှတ်(၁၁)မှ အမျိုးသား လွှတ်တော်ကိုယ်စားလှယ် ဒေါ်မေသန်းနွဲ့ ဖြစ်ပါတယ်။ ကျွန်မ ဒီနေ့ မေးမယ့်မေးခွန်းကတော့ ဘိုကလေး- စက်ဆန်း - ထော်ပိုင် - အမာလမ်းပေါ်ရှိ ဒေါင်းကြီးကျွန်းပတ်တာတွင် လမ်းဦးစီး ဌာန၏လမ်းနှင့် ဆည်မြောင်းနှင့် ရေအသုံးချမှုစီမံခန့်ခွဲရေးဦးစီးဌာန၏ ဆည်မြောင်းတာ ထပ်နေ သည့်အပိုင်းများအား မည်သည့်ဌာနက ဆက်လက်ပြီးတော့ မည်ကဲ့သို့ဆောင်ရွက်မည်ကို သိရှိလို၍ မေးမြန်းသွားမှာ ဖြစ်ပါတယ်။ ဥက္ကဋ္ဌကြီးရှင်။ ဧရာဝတီတိုင်းဒေသကြီး ဘိုကလေးမြို့နယ်အတွင်းမှာ စက်ဆန်းနှင့် ထော်ပိုင်ရွာကြားမှာ (၇)မိုင်နှင့် (၅)ဖာလုံဟာ လမ်းနှင့်တာ ထပ်နေတာကို တွေ့ရှိရပါတယ်။ အဆိုပါ လမ်းနှင့်တာ ထပ်နေသည့်အပိုင်းနှင့် ဆည်မြောင်းနှင့် ရေအသုံးချမှုစီမံခန့်ခွဲရေးဦးစီးဌာနမှ ရေငန်တား တာများ သတ်မှတ်အမြင့်သို့ရောက်ရှိရန် ဆည်မြောင်းတည်ဆောက်ရေးအဖွဲ့ (၉)မှ နှစ်အလိုက် အဆင့်မြှင့်တင်ခြင်းလုပ်ငန်းများကို ဆောင်ရွက်နေပါတယ်။ ဆည်မြောင်းဦးစီးဌာနရဲ့ ဒီဇိုင်းပုံစံအရ ထိပ်ဝအကျယ် (၁၂)ပေနှင့် အောက်ခြေအကျယ် ပေ(၄၀)မှ ပေ(၅၀)အတွင်း ဆောင်ရွက်ရတယ် လို့လည်း လေ့လာသိရှိရပါတယ်ရှင်။ ဆည်မြောင်းဦးစီးဌာန၏ ဆောင်ရွက်နေတဲ့ ရေငန်တား ကာကွယ်ရေးတာများဟာဆိုရင် ၁၉၇၆ ခုနှစ် စပါး(၁)၊ စပါး(၂) စီမံကိန်းမှ စတင်ဆောင်ရွက်နေတာ ဖြစ်ပြီးတော့ မြေသားတာ တမံများ ဖြစ်တဲ့အတွက် နှစ်စဉ်နိမ့်ကျခြင်း၊ ရေတိုက်စားခြင်းများကြောင့် ပြုပြင်ထိန်းသိမ်း နေကြ ခြင်းလည်းဖြစ်ပါတယ်။ ထိုသို့ ဆည်မြောင်းဌာနမှ ဆောင်ရွက်နေတဲ့တာများဟာ ရေဘေး ကာကွယ်ရေးတာများဖြစ်ပြီး ပင်လယ်ဒီရေဝင်ရောက်ခြင်းမှ ကာကွယ်ရန် ဆောင်ရွက်နေခြင်းလည်း ဖြစ်ပါတယ်။ အကယ်၍ သတ်မှတ်အမြင့် Level ကို ရောက်ရှိအောင် မဆောင်ရွက်နိုင်ပါက သဘာဝ ဘေးအန္တရာယ်ကျရောက်လို့ရှိရင် ထိုဒေသမှာ ရွာပေါင်း (၄၉)ရွာနှင့် စိုက်ပျိုးလယ်မြေ လယ်ဧက ပေါင်း (၄၉၀၀၀) ကျော် ထိခိုက်ပျက်စီးမှာဖြစ်ပါတယ်။ ဥက္ကဋ္ဌကြီးရှင်။ ထိုလမ်းပိုင်းကိုပဲ လမ်းအထူး(၁၄)က ပြုပြင်ထိန်းသိမ်းမှုများ လုပ်နေ ပါတယ်။ ဒီ လမ်းအထူး (၁၄)ကလည်း နာဂစ်အပြီးမှာ လယ်မြေဧက (၁)ဧကကို (၇)သိန်းနဲ့ သူတို့က လျော်ကြေးပေးပြီးတော့ လမ်းအူကြောင်းဖောက်လုပ်ထားတယ်လို့ ကျွန်မတို့ကို ပြောပြန်ပါတယ်။ အဲဒီတော့ ကျွန်မတို့ ဒီမှာဆိုရင် လမ်းပိုင်းတစ်ခုတည်းကိုပဲ ဝန်ကြီးဌာန(၂)ခုက အပြိုင်ဘတ်ဂျက် တွေကို သုံးပြီးတော့ဆောင်ရွက်တဲ့အတွက်ကြောင့် ဘတ်ဂျက်တွေလည်း Waste ဖြစ်ပါတယ်။ ကျွန်မတို့ ဒေသခံတွေအတွက်လည်း ဒီလမ်းဟာ အင်မတန်အရေးကြီးတဲ့လမ်း ဖြစ်ပါတယ်။ ဘိုကလေးမြို့ဟာ သဘာဝဘေးအန္တရာယ် မကြာခဏ ကျရောက်တတ်တဲ့အတွက်ကြောင့်မို့လို့ ဘေးအန္တရာယ်မှ လွတ်ကင်းအောင် ပို့ဆောင်ရမယ့် တစ်ခုတည်းသော လမ်းပိုင်းလည်း ဖြစ်ပါတယ်။ ဥက္ကဋ္ဌကြီးရှင်။ မြစ်ဝကျွန်းပေါ်ဒေသအတွင်းမှာ အခိုင်အမာလမ်းများ တည်ဆောက်မည် ဆိုပါက လုပ်ငန်းသဘောသဘာဝမတူသည့် တာတမံများပေါ်တွင် မဆောင်ရွက်ဘဲနဲ့ လမ်း၏ အတွင်းဘက်ခြမ်းမှာ တာနှင့်ကပ်လျက် (Second Berm)ဖြင့်သာ လွတ်လပ်စွာ တည်ဆောက်ရမှာ ဖြစ်ပါတယ်။ ဤကဲ့သို့ ဆောင်ရွက်ခြင်းဖြင့်လည်း လမ်းကို လိုသလို အဆင့်မြှင့်တင်ဆောင်ရွက် နိုင်ပြီးတော့ တာတမံများကိုလည်း လိုအပ်သလို Level မြှင့်တင်ဆောင်ရွက်နိုင်မှာဖြစ်ပါတယ်။ အခုတော့ လမ်းနှင့်တာ ထပ်နေတဲ့အတွက်ကြောင့်မို့လို့ ဒီကိစ္စကို မည်သည့်ဌာနကနေ မည်ကဲ့သို့ ဆောင်ရွက်ပေးမည်ကို ဒေသခံများကိုယ်စား ဥက္ကဋ္ဌကြီးကနေတစ်ဆင့် မေးမြန်းရပါတယ်ရှင်။ အားလုံးကို ကျေးဇူးတင်ပါတယ်။</speech>
<title>နိုင်ငံ့ဝန်ထမ်းများ အငြိမ်းစားယူသည့်အခါ ဘဝနေထိုင်ရေး အဆင်ပြေစေရန် ဝန်ထမ်းအိမ်ရာများ ဆောက်လုပ်ရန်အတွက် ဝန်ထမ်းများအား စစ်တမ်းကောက်ယူထားမှုအခြေအနေ၊ အကောင် အထည်ဖော် ပြီးစီးမှုရာခိုင်နှုန်းနှင့် မည်သည့်ကာလတွင် ဝန်ထမ်းများလက်ဝယ်သို့ ပေးအပ်နိုင် မည်ကို သိရှိလိုခြင်းနှင့် စပ်လျဉ်းသည့်မေးခွန်း</title>
<speech type="speaker">ဆက်လက်ပြီး မွန်ပြည်နယ် မဲဆန္ဒနယ်အမှတ်(၁၂)မှ ဒေါ်သီရိရတနာ မေးမြန်းဖို့ဖြစ်ပါတယ်။ ရတနာ၊ မွန်အမျိုးသားလွှတ်ပါစေလို့ ဆု တော်ကိုယ်စား</speech>
<speech><mp id="1308">ဒေါ်သီရိရတနာ၊ မွန်ပြည်နယ် မဲဆန္ဒနယ်အမှတ်(၁၂)</mp>မင်္ဂလာပါရှင်။ အမျိုးသား လွှတ်တော်ဥက္ကဋ္ဌကြီးနှင့်တကွ အမျိုးသားလွှတ်တော်ကိုယ်စားလှယ်များ၊ ဒုတိယဝန်ကြီးများ ကိုယ်၏ ကျန်းမာခြင်း၊ စိတ်၏ချမ်းသာခြင်းနှင့် ပြည့်စုံကြပါစေလို့ ဆုတောင်းမေတ္တာပို့သအပ်ပါတယ်။ ကျွန်မ ကတော့ မွန်ပြည်နယ် မဲဆန္ဒနယ်အမှတ်(၁၂)မှ အမျိုးသားလွှတ်တော်ကိုယ်စားလှယ် ဒေါ်သီရိရတနာ ဖြစ်ပါတယ်။ ဒီနေ့ ကျွန်မ မေးမြန်းမယ့် မေးခွန်းကတော့ နိုင်ငံ့ဝန်ထမ်းများ အငြိမ်းစားယူသည့်အခါ ဘဝနေထိုင်ရေး အဆင်ပြေစေရန် ဝန်ထမ်းအိမ်ရာများ ဆောက်လုပ်ရန်အတွက် ဝန်ထမ်းများအား စစ်တမ်းကောက်ယူထားမှု အခြေအနေ၊ အကောင်အထည်ဖော်ပြီးစီးမှု ရာခိုင်နှုန်းနှင့် မည်သည့် ကာလတွင် ဝန်ထမ်းများ လက်ဝယ်သို့ ပေးအပ်နိုင်မည်ကို သိရှိလိုခြင်းနှင့် စပ်လျဉ်းသည့်မေးခွန်း ဖြစ်ပါတယ်။ ဥက္ကဋ္ဌကြီးရှင်။ အစိုးရသစ်တက်လာပြီး တစ်နှစ်ခန့်အကြာ ၂၀၁ရ ခုနှစ်ခန့်မှာ ဝန်ကြီးဌာန အသီးသီးမှ နိုင်ငံ့ဝန်ထမ်းများထံသို့ သက်ဆိုင်ရာဝန်ကြီးဌာနများမှတစ်ဆင့် နိုင်ငံ့ဝန်ထမ်းများ အငြိမ်းစားယူသည့်အခါ ဘဝနေထိုင်ရေး အဆင်ပြေစေရန် ဝန်ထမ်းအိမ်ရာများ ဆောက်လုပ်ရန် အတွက် အချက်အလက်များ ပြုစုပေးပို့ရန်နှင့် စစ်တမ်းများကောက်ယူရန် စာထုတ်၍ အချက် (၈)ချက်ပါ စစ်တမ်းတစ်ခုကို ကောက်ယူစုဆောင်းခဲ့တယ်လို့ သိရှိရပါတယ်။ အခုအခါ ၂၀၁၉ ခုနှစ် ကုန်ခါနီးနေပြီဖြစ်တဲ့အတွက် (၃)နှစ်နီးပါးအကြာမှာ အဆိုပါ စီမံကိန်း အကောင်အထည်ဖော် ဆောင်ရွက်နေမှုသည် မည်သည့်အခြေအနေသို့ ရောက်ရှိနေသည်ကို သိရှိလိုပါ၍ မဲဆန္ဒရှင် အငြိမ်းစားဝန်ထမ်းများကိုယ်စား မေးမြန်းရခြင်းဖြစ်ပါတယ်။ အားလုံးကို ကျေးဇူးတင်ပါတယ်ရှင်။</speech>
<title>မန္တလေးတိုင်းဒေသကြီး၊ ညောင်ဦးခရိုင်၊ ညောင်ဦးမြို့နယ်အတွင်း ငါ့သရောက်မြို့နှင့် တောင်ဇင်း - ကန်စောင့်ကျေးရွာသို့ ဆက်သွယ်ထားသော မြေသားလမ်းကို ကျောက်ချောလမ်းအဖြစ် ဘဏ္ဍာရေးနှစ် အလိုက် ပိုင်း၍ အဆင့်တိုးမြှင့် ဖောက်လုပ်ပေးရန် အစီအစဉ် ရှိ/မရှိနှင့် စပ်လျဉ်းသည့်မေးခွန်း</title>
<speech type="speaker">ဆက်လက်ပြီး မန္တလေးတိုင်းဒေသကြီး မဲဆန္ဒနယ်အမှတ်(၇)မှ ဦးကျော်တုတ် မေးမြန်းဖို့ဖြစ်ပါတယ်။</speech>
<speech><mp id="1293">ဦးကျော်တုတ်၊ မန္တလေးတိုင်းဒေသကြီး မဲဆန္ဒနယ်အမှတ်(၇)</mp>လေးစားအပ်ပါသော အမျိုးသားလွှတ်တော်ဥက္ကဋ္ဌကြီး၊ ဒုတိယဝန်ကြီးနှင့်တကွ အမျိုးသားလွှတ်တော်ကိုယ်စားလှယ်များ အားလုံး ကိုယ်စိတ်နှစ်ဖြာကျန်းမာချမ်းသာပါစေကြောင်း ဆုတောင်းဂါရဝပြုနှုတ်ခွန်းဆက်သအပ် ပါတယ်။ ကျွန်တော်ကတော့ မန္တလေးတိုင်းဒေသကြီး မဲဆန္ဒနယ်အမှတ်(၇)မှ ပုဂံ၊ ညောင်ဦး၊ ကျောက်ပန်းတောင်း၊ ငါ့သရောက်မြို့ ကိုယ်စားပြု အမျိုးသားလွှတ်တော်ကိုယ်စားလှယ် ဦးကျော်တုတ် ဖြစ်ပါတယ်။ ကျွန်တော့်အနေနဲ့ စစ်ကိုင်းတိုင်းဒေသကြီး၊ ညောင်ဦးခရိုင်၊ ညောင်ဦးမြို့နယ်အတွင်း ငါ့သရောက်မြို့နှင့် တောင်ဇင်း-ကန်စောင့်ကျေးရွာသို့ ဆက်သွယ်ထားသည့် ရှေးကတည်းက ဖောက်ခဲ့သော မြေသားလမ်းကို ကျောက်ခင်းဂျင်းလမ်းအဖြစ် ဘဏ္ဍာရေးနှစ်အလိုက်ပိုင်း၍ အဆင့်တိုးမြှင့်ဖောက်လုပ်ပေးရန်အစီအစဉ်ရှိ/မရှိ စပ်လျဉ်းတဲ့မေးခွန်း မေးမြန်းသွားမှာဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ အဆိုပါမြေသားလမ်းဟာ လွန်ခဲ့တဲ့နှစ်ပေါင်း (၉၆၀)ကျော် ပုဂံခေတ်ကတည်းက ဆက်သွယ်ဖောက်လုပ်ခဲ့တဲ့လမ်းဖြစ်ပါတယ်။ ထေရဝါဒဗုဒ္ဓ သာသနာတော်ကြီးဟူသော ပင်စည်ကြီးရဲ့ ရေသောက်မြစ်ချရာ ပုဂံဒေသမှာ ရှင်အရဟံသမုတ်ပြီး အနော်ရထာမင်းစောတည်ထားခဲ့တဲ့ ပထမမူလသိမ်တော်(၉)ခုရှိခဲ့ပါတယ်။ ပုဂံ-ညောင်ဦးမြို့နယ် အတွင်းမှာ သိမ်တော်(၃)ခု၊ ကျောက်ပန်းတောင်းမြို့နယ်၊ တောင်သာမြို့နယ်၊ နွားထိုးကြီးမြို့နယ် တို့မှာ သိမ်တော်(၂)ခုစီ စုစုပေါင်း(၉)ခုဖြစ်ပါတယ်။ သိမ်တော်တစ်ခုနဲ့တစ်ခု အကွာအဝေးမှာ တစ်ယူဇနာနှင့် တာ(၄၀၀)၊ မိုင်အားဖြင့် (၁၃)မိုင်ခွဲခန့် ကွာခြားတယ်လို့ဆိုပါတယ်။ အဆိုပါမြေသား လမ်းဟာ ၎င်းသိမ်တော်(၉)ခုထဲမှ သရောက်မြို့၊ သိမ်ရွာရှိ သိမ်တော်နှင့် တောင်ဇင်း-ကွမ်းဖလား သိမ်တော်နှစ်ခု ဆက်သွယ်ထားတဲ့လမ်းဖြစ်ပါတယ်။ ဒေသတွင်း ရှေးလူကြီးများအခေါ် ပေတစ်ရာ လမ်း လို့ခေါ်ပါတယ်။ ယခုအခါမှာတော့ လှည်းတစ်ခွင်စာလောက်သာကျန်တော့လောက်အောင် လမ်းက တိမ်ကောနေပြီဖြစ်ပါတယ်။ ဤရှေးလမ်းကြီးကို အသုံးပြုသွားလာနေတဲ့ တိုက်ရိုက်အကျိုးပြု ကျေးရွာ ပေါင်း(၅)ရွာ၊ အိမ်ခြေ(၂၃၉၂)အိမ်၊ လူဦးရေ (၁၀၈၁၂)ဦးရှိတယ်လို့ မြို့နယ်မှတ်တမ်းများအရ ဤလမ်းကိုမှီခိုသွားလာနေတဲ့ တဲစုတစ်စုမှာ အိမ်ခြေလေးငါးဆယ်ခန့်ရှိတဲ့ ပြည်ထဲရေး ကျေးရွာအမည်မပေါက်သော တဲအိမ်စု(၇)စုခန့်ရှိပါတယ်။ အညာတစ်ခွင်ကျေးရွာပေါင်းများစွာမှ ထန်းတောင်သူများအသုံးပြုနေတဲ့ မြူအိုးများထုတ်လုပ်ထွက်ရှိရာ ငါ့သရောက်မြို့မှ အဆိုပါလမ်း အတိုင်း သယ်ဆောင်ဖြန့်ဖြူးပါတယ်။ လမ်းပန်းဆက်သွယ်ရေးခက်ခဲလို့ ကျေးရွာများရော တဲအိမ်စု များပါ ကျန်းမာရေး၊ လူမှုရေး၊ စီးပွားရေး အစစအရာရာ နိမ့်ပါးနောက်ကျလျက် ရှိပါတယ်။ အထူး သဖြင့် ပညာရေးမှာ သိသာစွာနောက်ကျကျန်ခဲ့ပါတယ်။ ၂၀၁၄ ခုနှစ် သန်းခေါင်စာရင်းအရ ညောင်ဦးတစ်ခရိုင်လုံး စာမတတ်သူဦးရေ (၃၀၀၀၀)ဦး ကျော်ရှိကြောင်း ပြီးခဲ့တဲ့ နွေရာသီမှာ ညောင်ဦးခရိုင်အတွင်း စာမတတ်သူပပျောက်ရေးလုပ်ငန်းက သက်ကြီးစာသင်သားများမှာ လမ်းပန်း ဆက်သွယ်ရေးခက်ခဲဝေးလံတဲ့ တဲပိုင်း နေထိုင်သူများဖြစ်ကြောင်း သိရှိရပါတယ်။ သို့ပါသောကြောင့် ပညာရေးအပါအဝင် အစစအရာရာ နောက်ကျမကျန်ခဲ့စေဖို့ လမ်းပန်း ဆက်သွယ်ရေး ကောင်းမွန်ရေးဟာ အဓိကကျသည်ကတစ်ကြောင်း၊ ရှေးကသမိုင်းဝင်လမ်းဖြစ်သည်က တစ်ကြောင်းတို့ကြောင့် ငါ့သရောက်မြို့၊ သိမ်ရွာနှင့် တောင်ဇင်း-ကန်စောင့် ဆက်သွယ်ထားသော မြေသားလမ်းကို ကျောက်ခင်းဂျင်းလမ်းအဖြစ် ဘဏ္ဍာရေးနှစ်အလိုက်ပိုင်းပြီးတော့ အဆင့်မြှင့် ဖောက်လုပ်ပေးရန် အစီအစဉ်ကို သိရှိလိုပါ၍ ဒေသနေပြည်သူများကိုယ်စား လွှတ်တော်မှတစ်ဆင့် မေးမြန်းခြင်းဖြစ်ပါတယ်။ အားလုံးကိုကျေးဇူးတင်ရှိပါတယ်။</speech>
<speech type="speaker">မေးခွန်းများနဲ့ပတ်သက်ပြီး ဆောက်လုပ်ရေးဝန်ကြီးဌာန၊ ဒုတိယ ဝန်ကြီးက တစ်ခုချင်း ဖြေကြားပေးဖို့ ဖြစ်ပါတယ်။</speech>
<speech><agency id="14">ဦးကျော်လင်း (ဒုတိယဝန်ကြီး၊ ဆောက်လုပ်ရေးဝန်ကြီးဌာန)</agency>လေးစားအပ်ပါသော အမျိုးသားလွှတ်တော်ဥက္ကဋ္ဌကြီးနှင့်တကွ အမျိုးသားလွှတ်တော်ကိုယ်စားလှယ်များ၊ ဖိတ်ကြားထားသော ဧည့်သည်တော်များအားလုံး မင်္ဂလာအပေါင်းနှင့် ပြည့်စုံကြပါစေလို့ ဆုမွန်ကောင်းတောင်းရင်း နှုတ်ခွန်းဆက်သအပ်ပါတယ်။ ကျွန်တော်ကတော့ ဆောက်လုပ်ရေးဝန်ကြီးဌာန ဒုတိယဝန်ကြီး ဦးကျော်လင်း ဖြစ်ပါတယ်။ ကျွန်တော့်အနေဖြင့် စစ်ကိုင်းတိုင်းဒေသကြီး၊ မဲဆန္ဒနယ်အမှတ်(၄)မှ အမျိုးသားလွှတ်တော်ကိုယ်စားလှယ် ဦးလှဦး မေးမြန်းထားတဲ့ စစ်ကိုင်းတိုင်းဒေသကြီး၊ မုံရွာခရိုင်၊ အရာတော်မြို့နယ်ရှိ ဖုတ်ကုန်း-နေရာခင်း-ရွာသစ်ကိုင်းကျေးရွာ ကျေးရွာချင်းဆက်လမ်းအား မြေသားတာပေါင်ဖောက်လုပ်ရန်အတွက် မည်သည့်ဘဏ္ဍာရေးနှစ်တွင် ထည့်သွင်းလျာထားပေး မည်ကို သိရှိလိုခြင်းနှင့် စပ်လျဉ်းတဲ့ မေးခွန်းအား စစ်ကိုင်းတိုင်းဒေသကြီးအစိုးရအဖွဲ့မှ ပေးပို့သော အချက်အလက်များဖြင့် ပေါင်းစပ်ဖြေကြားသွားမှာဖြစ်ပါတယ်။ လေးစားအပ်ပါသောဥက္ကဋ္ဌကြီးခင်ဗျား။ မုံရွာခရိုင် အရာတော်မြို့နယ်ရှိ ဖုတ်ကုန်း-နေရာခင်းရွာသစ်-ကိုင်း ကျေးရွာချင်းဆက်လမ်းအရှည်(၂)မိုင်(၂)ဖာလုံ၏ လက်ရှိအခြေအနေမှာ လှည်းလမ်း အဆင့်သာရှိပြီး လမ်းအဆင့်မြှင့်တင်ဆောင်ရွက်ရန် လိုအပ်လျက်ရှိပါတယ်။ လမ်းအဆင့်မြှင့်တင်ပြီး ပါက ကျေးရွာ(၆)ရွာ၊ အိမ်ခြေ(၁၅၀၃)အိမ်၊ လူဦးရေ (၆၇၀၀) ဦးကျော်တို့ကို တိုက်ရိုက်အကျိုးပြုမှာ ဖြစ်ပါတယ်။ အဆိုပါ ကျေးရွာချင်းဆက်လမ်း အရှည်(၂)မိုင် (၂)ဖာလုံသည် လမ်းအဆင့်သတ်မှတ်ချက် အရ Class(B)၊ ဦးစားပေးအဆင့်(၁) လမ်းစာရင်းမှာ ပါဝင်ပါသဖြင့် ၂၀၂၀-၂၀၂၁ ဘဏ္ဍာရေးနှစ် ပြည်ထောင်စုရန်ပုံငွေတွင် ထည့်သွင်းလျာထားပြီး ရန်ပုံငွေခွဲဝေရရှိမှုအပေါ်မူတည်၍ အကောင် အထည်ဖော် ဆောင်ရွက်ပေးသွားမည်ဖြစ်ပါကြောင်း ဖြေကြားအပ်ပါတယ်ခင်ဗျား။ လေးစားအပ်ပါသောဥက္ကဋ္ဌကြီးခင်ဗျား။ ဆက်လက်ပြီးတော့ ကျွန်တော့်အနေဖြင့် ကရင် ပြည်နယ်၊ မဲဆန္ဒနယ်အမှတ်(၁)မှ အမျိုးသားလွှတ်တော်ကိုယ်စားလှယ် ဦးစောမိုးမြင့်(ခ)ဆင်မြူရယ် မေးမြန်းထားတဲ့ ကရင်ပြည်နယ်မြောက်ပိုင်း၊ သံတောင်ကြီးမြို့နယ်မှ ကရင်ပြည်နယ်တောင်ပိုင်းရှိ မြို့နယ်များသို့ ဖာပွန်မြို့မှတစ်ဆင့်သွားလာနိုင်ရန် သံတောင်ကြီး-ဖာပွန်ကားလမ်းမကြီး ဖောက်လုပ် ပေးရန် အစီအစဉ်ရှိ/မရှိနဲ့ စပ်လျဉ်းတဲ့မေးခွန်းအား ရှင်းလင်းဖြေကြားသွားမှာ ဖြစ်ပါတယ်။ လေးစားအပ်ပါသောဥက္ကဋ္ဌကြီးခင်ဗျား။ Power Point ဖြင့် ရှင်းလင်းခွင့်ပြုပါရန် တင်ပြ အပ်ပါတယ်။ ကရင်ပြည်နယ်တွင် ယခင်က သွားလာရန်ခက်ခဲတဲ့ ကြာအင်းဆိပ်ကြီး၊ ဘုရားသုံးဆူ၊ ကော့ကရိတ်၊ မြဝတီ၊ ကမမောင်း၊ ဖာပွန်မြို့များသို့ သွားသောလမ်းများမှာ ယခုော့ လမ်းပန်းဆက်သွယ်ရေးကောင်းမွန်ချောမွေ့နေပြီဖြစ်၍ တွင်းမှာ လွယ်ကူစွာသွားလာ နိုင်ပြီဖြစ်ပါတယ်။ ကရင်ပြည်နယ်အတွင်း လမ်းပန်းဆက်သွယ်ရေးပိုမိုကောင်းမွန်ပြီး တစ်နေ့လျှင် ယာဉ်အစီးရေ (၄၀၀၀)ကျော်ခန့်အထိ တိုးတက်သွားလာနိုင်ရေးအတွက် မြန်မာ-ထိုင်း ချစ်ကြည်ရေး တံတားအမှတ်(၂)ကိုလည်း ၃၀-၁၀-၂၀၁၉ ရက်နေ့မှာ ဖွင့်လှစ်ခဲ့ပြီးဖြစ်ပါတယ်။ ကော့ကရိတ်-မြဝတီလမ်း(အိန္ဒု-ကော့ကရိတ်အပိုင်း) (၆၆.၅၈၇)ကီလိုမီတာမှ (၁၃၂.၉၈၆) ကီလို မီတာအထိ၊ စုစုပေါင်း (၆၆.၃၉၉) ကီလိုမီတာအား အာရှဖွံ့ဖြိုးရေးဘဏ် (ADB) အကူအညီဖြင့် အဆင့်မြှင့်တင် ဆောင်ရွက်လျက်ရှိပါတယ်။ ဂျိုင်း-ကော့ကရိတ်တံတားတည်ဆောက်ရန် ၃၁-၁၀-၂၀၁၉ ရက်နေ့မှာ ကိုယ်စားလှယ် တော်ကြီး ဦးစောမိုးမြင့် အပါအဝင် ဌာနဆိုင်ရာတာဝန်ရှိသူများနှင့်အတူ ပန္နက်တင်အခမ်းအနားကို ဆောင်ရွက်ခဲ့ပြီးဖြစ်ပါတယ်။ အာရှဖွံ့ဖြိုးရေးဘဏ်(ADB) အကူအညီဖြင့် ကရင်ပြည်နယ်အတွင်းရှိ လမ်းတံတားလုပ်ငန်းများ ဆောင်ရွက်ပြီးစီးပါက ထိုင်းနိုင်ငံမှ မော်တော်ယာဉ်များဖြင့် ဘားအံအထိ ရောက်ရှိပြီး ထိုမှတစ်ဆင့် ရန်ကုန်မြို့ သီလဝါဆိပ်ကမ်းအထိ ကုန်စည်များ တိုက်ရိုက်စီးဆင်းနိုင်မှာ ဖြစ်တဲ့အတွက် ကရင်ပြည်နယ်အတွင်းမှာ လူမှုစီးပွားဘဝတိုးတက်ဖွံ့ဖြိုးလာမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ကရင်ပြည်နယ်အတွင်း ဘားအံမြို့မှ သံတောင်ကြီး မြို့အထိ သွားလိုခဲ့သော် ယခုပဲခူးတိုင်းဒေသကြီး၊ ဘုရားကြီးမြို့၊ တောင်ငူမြို့တို့မှတစ်ဆင့် သွားလာနေရတဲ့အခြေအနေဖြစ်ပါတယ်။ ဘားအံမြို့ကနေပြီးတော့ တိုက်ရိုက် သံတောင်ကြီးအထိ သွားလာနိုင်တဲ့ လမ်းမရှိသေးဘူး ဖြစ်ပါတယ်။ ကျွန်တော်တို့နိုင်ငံမှာက အဲဒီလိုအခြေအနေမျိုးရှိတဲ့ ပြည်နယ်(၄)ခုရှိပါတယ်။ ပထမဦးဆုံးအနေနဲ့တော့ ကျွန်တော်တို့ဟာ ချင်းပြည်နယ်မှာဆို ဟားခါးမြို့ ကနေ ပလက်ဝမြို့ကိုသွားရင်၊ ယခင်ုန်းကဆိုရင် ရန်ကုန်မြို့မှတစ်ဆင့်၊ စစ်တွေမြို့မှ တစ်ဆင့် ပလက်ဝမြို့ကို အရှည်ကြီးသွားခဲ့ရတဲ့ ခရီးစဉ်ကနေ အခု ကျွန်တော်တို့ မတူပီပလက်ဝလမ်းကို အစိုးရသစ်လက်ထက်မှာ လမ်းဖောက်လုပ်ခဲ့ပြီးဖြစ်ပါတယ်။ အခုဆိုလို့ရှိရင်တော့ မတူပီ-ပလက်ဝလမ်းကို သွားလာနိုင်ပြီးဖြစ်တဲ့အတွက် ဟားခါးမြို့ကနေ ပလက်ဝမြို့ကို ချင်းပြည်နယ် အတွင်းမှာပဲ သွားလာနိုင်တဲ့အခြေအနေရောက်ရှိအောင် ကျွန်တော်တို့ ဆောင်ရွက်ပေးနိုင်ခဲ့ပြီး ဖြစ်ပါတယ်။ ထို့အတူပါပဲ ကျွန်တော်တို့ စစ်ကိုင်းတိုင်းဒေသကြီးအတွင်းမှာရှိတဲ့ နာဂဒေသရဲ့ မြောက်ဘက်အစွန်ဆုံး နန်းယွန်းကိုသွားချင်ရင် ယခင်တုန်းကဆိုလို့ရှိရင်တော့ စစ်ကိုင်းတိုင်း ဒေသကြီးကတစ်ဆင့် ကချင်ပြည်နယ်ကိုဖြတ်ပြီးမှ နမ္မတီးကနေတစ်ဆင့် သွားရတဲ့အခြေအနေကို အစိုးရသစ် (၃)နှစ်တာကာလအတွင်းမှာပဲ လဟယ်-နန်းယွန်းလမ်းကို ရာသီမရွေးသွားလာနိုင် အောင် အပြီးဖောက်လုပ်ခဲ့တဲ့အတွက် ယခုဆိုလို့ရှိရင်တော့ စစ်ကိုင်းတိုင်းဒေသကြီးအတွင်းမှာပဲ တောက်လျှောက်သွားလာနိုင်ပြီ ဖြစ်ပါတယ်။ နောက် ဒီတိုင်းပါပဲ ယခင်တုန်းက ရှမ်းပြည်နယ် တောင်ပိုင်းနဲ့ မြောက်ပိုင်းသွားချင်ရင် ကျွန်တော်တို့ တောင်ကြီးကနေ မန္တလေးကိုဆင်းပြီးမှ မန္တလေးမှတစ်ဆင့် ကျောက်မဲ၊ သီပေါဘက်ကို ပြန်တက်ရတဲ့အခြေအနေကနေ ယခု တောင် မြောက် သွားလာနိုင်တဲ့ လမ်းကြောင်းတွေကို ကျွန်တော်တို့ အစိုးရသစ်လက်ထက်မှာ လမ်းကြောင်း (၃)ကြောင်း ဖောက်လုပ်ပေးနိုင်ခဲ့ပြီဖြစ်တဲ့အတွက် ဒီလမ်းကြောင်းတွေကတစ်ဆင့် ရှမ်းပြည်နယ် တောင်ပိုင်းနဲ့မြောက်ပိုင်းကို ချောမွေ့စွာသွားလာနိုင်ပြီဖြစ်ပါတယ်။ အခု ကျွန်တော်တို့အတွက် အခက်အခဲအဟန့်အတားဖြစ်နေတာက ကရင်ပြည်နယ်မှာ ဖြစ်နေတယ်။ ဘားအံမြို့ကနေပြီးတော့ သံတောင်ကြီးမြို့အထိ ဘောကလိကြီး - သံတောင်ကြီး လမ်းကြောင်းကို ပေါက်အောင်ဖောက်နိုင်ဖို့ ကျွန်တော်တို့ ရည်ရွယ်ချက်ရော Plan ရော ထားရှိပြီး ဖြစ်ပါတယ်။ သံတောင်ကြီး-ဘောကလိကြီး ဒေသနဲ့ ဖာပွန်မြို့ကိုဆက်သွယ်ဖို့ လမ်းတစ်လမ်း အဓိကလိုအပ်လျက်ရှိပါတယ်။ ဆောက်လုပ်ရေး ဝန်ကြီးဌာနအနေနဲ့ အရှေ့ဘက်အကျဆုံးတောင်-မြောက်လမ်းမကြီးအဖြစ်နဲ့လည်း ကော့သောင်း ကနေ တက်လာပြီဆိုရင် မော်လမြိုင်မြို့မှတစ်ဆင့် ဘားအံ-ဖာပွန်-မော်ချီးမှတစ်ဆင့် လွိုင်ကော် တောင်ကြီး တောင်မြောက်လမ်းမကြီးကိုလည်း Arterial Road Network Master Plan မှာလည်း ရေးဆွဲထားပြီးဖြစ်ပါတယ်။ သို့သော်လည်းပဲ ယနေ့ှာတော့ ကျွန်တော်တို့ ဝန်ကြီးဌာနအနေဖြင့် သောက်ရေခပ်မြစ်ကိုကျော်ပြီးတော့ ဟိုဘက်နယ်မြေထဲမှာ သွားလာပြီး Survey တိုင်းတာပြုလုပ်လို့ မရသေးတဲ့ အခြေအနေဖြစ်ပါတယ်။ အဆိုပါဒေသကို နယ်မြေအခြေအနေအရ ကျွန်တော်တို့ ဝင်ရောက်ပြီးတော့ Survey တိုင်းတာမှုဆောင်ရွက်မယ်။ ကျွန်တော်တို့ စက်ယန္တရားကြီးတွေ ဝင်ရောက်ဆောင်ရွက်ခွင့် အခြေအနေတွေရောက်ပြီဆိုရင်တော့ ကျွန်တော်တို့ ဒီလမ်းကြီးကို အမြန်ဆုံးဖောက်လုပ်သွားမည်ဖြစ်ပါကြောင်း ဖြေကြားအပ်ပါတယ်ခင်ဗျား။ လေးစားအပ်ပါသော ဥက္ကဋ္ဌကြီးခင်ဗျား။ ကျွန်တော့်အနေဖြင့် ဧရာဝတီတိုင်းဒေသကြီး၊ မဲဆန္ဒနယ်အမှတ်(၁၁)မှ အမျိုးသားလွှတ်တော်ကိုယ်စားလှယ် ဒေါ်မေသန်းနွဲ့ မေးမြန်းထားတဲ့ ဘိုကလေး-စက်ဆန်း-ထော်ပိုင်-အမာ လမ်းပေါ်ရှိ လမ်းနှင့်ဆည်မြောင်း တာထပ်နေသည့် အပိုင်း များအား မည်သည့်ဌာနက မည်ကဲ့သို့ ဆက်လက်ဆောင်ရွက်မည်ကို သိရှိလိုခြင်းနဲ့ စပ်လျဉ်းတဲ့ မေးခွန်းအား စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာနမှ ပေးပို့သော အချက်အလက်များ နှင့် ပေါင်းစပ်ဖြေကြားသွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ဧရာဝတီတိုင်းဒေသကြီး၊ ဖျာပုံခရိုင်၊ ဘိုကလေး မြို့နယ်အတွင်းရှိ ဘိုကလေး-စက်ဆန်း-တော်ပိုင်-အမာလမ်းသည် ဆောက်လုပ်ရေးဝန်ကြီးဌာန၊ လမ်းဦးစီးပိုင် ပြည်ထောင်စုအစိုးရအဖွဲ့မှ စီမံခန့်ခွဲသောလမ်းဖြစ်ပြီး စက်ဆန်းနှင့်တော်ပိုင်အကြားရှိ မိုင်တိုင်အမှတ်(၁၈/၁)မှ(၁၉/၃)အထိ (၁)မိုင်(၂)ဖာလုံနှင့် မိုင်တိုင်အမှတ်(၁၉/၇)မှ (၂၆/၂)အထိ (၆)မိုင်(၃)ဖာလုံ၊ စုစုပေါင်းလမ်းအရှည် (၇)မိုင်(၅)ဖာလုံမှာ စိုက်ပျိုးရေး၊ မွေးမြူရေးနှင့် ဆည်မြောင်း ဝန်ကြီးဌာနပိုင် ဒေါင့်ကြီးကျွန်းပတ်တာနှင့် တစ်ထပ်တည်းကျရောက်လျက်ရှိပါတယ်။ ၎င်းလမ်းပိုင်း ကို (Design Authority Crest Level) ရရှိဖို့အတွက် စိုက်ပျိုးရေး၊ မွေးမြူရေးနှင့် ဆည်မြောင်း ဝန်ကြီးဌာနမှ တာပေါင်အမြင့် (၁)မီတာခန့် မြှင့်တင်ဆောင်ရွက်ခဲ့တဲ့နေရာမှာ ဆောက်လုပ်ရေး ဝန်ကြီးဌာနက ဆောင်ရွက်ထားတဲ့ လမ်းတာပေါင်အား ဘေးနှစ်ဖက်မှတူးယူ၍ မြေဖို့ကြိတ်ခြင်း ဆောင်ရွက်ခဲ့သည့်အတွက် လမ်း၏ Formation ပျက်စီးသွားခဲ့ပြီး လမ်းတာပေါင်အကျယ်(၁၂)ပေ သာကျန်ရှိခြင်း၊ မိုးရာသီတွင် လမ်းမှာသုံးစွဲ၍ မရနိုင်သောကြောင့် မုန်တိုင်းနှင့် သဘာဝဘေးအန္တရာယ် များကျရောက်ခဲ့ပါက ထော်ပိုင်ရွာဘက်ခြမ်းမှ ဒေသခံပြည်သူများအနေဖြင့် လမ်းပန်းဆက်သွယ်ရေး အခက်အခဲများနှင့် ရင်ဆိုင်ကြုံတွေ့လာနိုင်ခြင်းတို့ကြောင့် စိုက်ပျိုးရေး၊ မွေးမြူရေးနှင့်ဆည်မြောင်း ဝန်ကြီးဌာနသို့ ညှိနှိုင်းအကြောင်းကြားခဲ့တဲ့နေရာမှာ တာတမံဥပဒေအရ တာ၏ အတွင်းဘက်ခြမ်း မှ(Second Berm)အဖြစ်သာဆောင်ရွက်သွားရန် သဘောထားမှတ်ချက် ပြန်ကြားလာခဲ့သဖြင့် လမ်းပြုပြင်ခြင်းလုပ်ငန်းများကို ရပ်ဆိုင်းထားခဲ့ပါတယ်။ ၎င်းလမ်းသည် ၂၀၀၈ ခုနှစ် နာဂစ်ဆိုင်ကလုန်းမုန်တိုင်းလွန်ကာလတွင် နိုင်ငံတော်အစိုးရ လမ်းညွှန်ချက်ဖြင့် အရေးပေါ်ကယ်ဆယ်ရေးထွက်ပေါက်လမ်းအဖြစ် ဆောက်လုပ်ရေးဝန်ကြီးဌာနမှ ဖောက်လုပ်ခဲ့တဲ့ နာဂစ်လမ်းအမှတ်(၆) ဖြစ်ပြီး သတ်မှတ်လမ်းတာပေါင်အကျယ်(၃၄)ပေနှင့် အမြင့် (၈)ပေ ကျွန်တော်တို့ ဆောင်ရွက်ခဲ့ခြင်းဖြစ်ပါတယ်။ ၎င်းတစ်လမ်းလုံးအတွက် ၂၀၁၁-၂၀၁၂ ဘဏ္ဍာရေးနှစ်မှ ၂၀၁၈-၂၀၁၉ ဘဏ္ဍာရေးနှစ်အထိ စုစုပေါင်း(၈)နှစ်တာအတွင်း သုံးစွဲခဲ့တဲ့ရန်ပုံငွေ ကျပ် (၆၁၃၄.၅၀၁)သန်း ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ဆောက်လုပ်ရေး ဝန်ကြီးဌာနအနေဖြင့် အဆိုပါလမ်းပိုင်းအား တာပေါင်အသစ်တည်ဆောက်အသုံးပြုနိုင်ဖို့အတွက် လမ်းအူကြောင်းအသစ်ရှာဖွေခြင်း၊ မြေယာလျော်ကြေးကိစ္စများ ညှိနှိုင်းဆောင်ရွက်ရန် ပ်ခြင်း၊ ဌာနအနေနဲ့ကြိုတင်သိရှိခဲ့ရခြင်းမရှိ၍ တာပေါင်အသစ်တည်ဆောက်ရန် ၂၀၁၉-၂၀၂၀ ဘဏ္ဍာရေးနှစ် အတွင်း ရန်ပုံငွေလျာထားတောင်းခံမှု မရှိခြင်းတို့အပြင် တာပေါင်အသစ် တည်ဆောက်ရန်မှာလည်း စ်ရပ် လိုအပ်မှာဖြစ်တဲ့အတွက်ကြောင့် တာနှင့် တစ်ထပ်တည်းကျရောက်နေတဲ့ လမ်းပိုင်းကို လမ်းပြုပြင်ခြင်းလုပ်ငန်းများ ဆောင်ရွက်ခွင့်ပြုပါရန်နှင့် အသစ်မတည်ဆောက်နိုင် သေးမီကာလအတွင်း လက်ရှိတာပေါင်ကို ဆက်လက်သုံးစွဲခွင့်ပြုပါရန် စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနကို ညှိနှိုင်းအကြောင်းကြားခဲ့ပါတယ်။ ထိုသို့ ညှိနှိုင်းအကြောင်းကြားခဲ့မှုအပေါ်မှာ စိုက်ပျိုးရေး၊ မွေးမြူရေးနှင့်ဆည်မြောင်း ဝန်ကြီးဌာနမှ နာဂစ်မုန်တိုင်းဒဏ်ကြောင့် ဖျာပုံခရိုင်အတွင်းမှာရှိတဲ့ ရေဘေးကာကွယ်ရေးတာ(၂၀)ခု ထိခိုက်ပျက်စီးမှုများဖြစ်ပေါ်ခဲ့သည့်အတွက် JICA မှပညာရှင်တို့၏ အကြံပြုချက်အတိုင်း သတ်မှတ် တာထိပ် အမြင့်ပေ (A.C.L) ပြည့်မီရန် နှစ်အလိုက် လျာထားပြုပြင်ဆောင်ရွက်လျက်ရှိပါကြောင်း၊ မြေပြင်အခြေအနေနှင့် လုပ်ငန်းသဘောသဘာဝအရ တမံများပေါ်တွင် အခိုင်အမာလမ်းများ ဆောင်ရွက်ရန် မသင့်လျော်ပါကြောင်း၊ အခိုင်အမာလမ်းများ ဆောင်ရွက်မည်ဆိုပါက တမံပေါ်တွင် မတည်ဆောက်ဘဲ တာ၏ အတွင်းဘက်ခြမ်းမှ တာနှင့်ကပ်လျက် ပိုးတာ (Second Berm)ဖြင့် ဆောင်ရွက်ရန်လိုအပ်မည်ဖြစ်ပြီး ဌာနများမှ လုပ်ငန်းဆောင်ရွက်ရာတွင် နှစ်ဦးနှစ်ဖက် အဆင်ပြေ ချောမွေ့စေမည်ဖြစ်ပါကြောင်းနှင့် လမ်းတာပေါင်အသစ် မဆောင်ရွက်နိုင်သေးမီ လက်ရှိတာပေါင် ကိုတော့ အသုံးပြုခွင့်ပြုနိုင်ပါကြောင်း သဘောထားပြန်ကြားလာခဲ့ပါတယ်။ ၂၀၁၉ ခုနှစ်၊ ဇူလိုင်လတွင် ဆောက်လုပ်ရေးဝန်ကြီးဌာန၊ လမ်းလေယာဉ်ကွင်းဒီဇိုင်းနှင့် ပုံထုတ်ဌာနခွဲမှ တာ၏အတွင်းဘက်မှကပ်၍ လမ်းအူကြောင်းအသစ်ရှာဖွေခြင်းနှင့် အသေးစိတ် တိုင်းတာပုံထုတ်ခြင်းလုပ်ငန်းများကို စတင်ဆောင်ရွက်ခဲ့တဲ့နေရာမှာ မိုးရွာသွန်းမှု မြစ်ရေ၊ ချောင်းရေ တက်လာတဲ့အတွက် ရပ်နားခဲ့ပြီးတော့ ကျွန်တော်တို့ ဒီပွင့်လင်းရာသီမှာ ဆက်လက်ဆောင်ရွက် လျက်ရှိပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ လမ်းအူကြောင်းတစ်လျှောက်ရှိ မြေယာလျော်ကြေး ကိစ္စတွေကို လွှတ်တော်ကိုယ်စားလှယ်များ၊ သက်ဆိုင်ရာဌာနများနှင့် ညှိနှိုင်းဆောင်ရွက်သွားမှာ ဖြစ်ပြီး မြေယာလျော်ကြေးကိစ္စရပ်တွေပြီးပြတ်လို့ရှိရင်တော့ မြေယာလျော်ကြေးငွေနှင့် လမ်း တည်ဆောက်ခြင်းလုပ်ငန်းများအတွက် လျာထားရန်ပုံငွေများကို နီးစပ်ရာ ဘဏ္ဍာနှစ်တွင် တင်ပြ တောင်းခံသွားမည်ဖြစ်ပြီး ရန်ပုံငွေရရှိမှုအပေါ် မူတည်၍ ဆက်လက်ဆောင်ရွက်သွားမည်ဖြစ်ပါ ကြောင်း ရှင်းလင်းဖြေကြားအပ်ပါတယ်ခင်ဗျာ။ လေးစားအပ်ပါသော ဥက္ကဋ္ဌကြီးခင်ဗျား။ ဆက်လက်ပြီးတော့ ကျွန်တော့်အနေဖြင့် မွန်ပြည်နယ်၊ မဲဆန္ဒနယ်အမှတ်(၁၂)မှ အမျိုးသားလွှတ်တော်ကိုယ်စားလှယ် ဒေါ်သီရိရတနာ မေးမြန်း ထားတဲ့ နိုင်ငံ့ဝန်ထမ်းများ အငြိမ်းစားယူသည့်အခါ ဘဝနေထိုင်ရေးအဆင်ပြေစေရန် ဝန်ထမ်းအိမ်ရာ များ ဆောက်လုပ်ရန်အတွက် ဝန်ထမ်းများအား စစ်တမ်းကောက်ယူထားမှုအခြေအနေ၊ အကောင် အထည်ဖော်ပြီးစီးမှုရာခိုင်နှုန်းနှင့် မည်သည့်ကာလတွင် ဝန်ထမ်းများလက်ဝယ်သို့ ပေးအပ်နိုင်မည် ကို သိရှိလိုခြင်းနဲ့ စပ်လျဉ်းတဲ့မေးခွန်းအား ဖြေကြားသွားမှာဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ Power Point ဖြင့် ရှင်းလင်းခွင့်ပြုပါရန် တင်ပြအပ်ပါတယ်။ နိုင်ငံ့တာဝန်ထမ်းဆောင်နေကြတဲ့ ဌာနဆိုင်ရာအသီးသီးမှအရာထမ်း၊ အမှုထမ်း များ အငြိမ်းစားယူတဲ့အခါမှာ နေထိုင်ရေးအဆင်ပြေစေရန်အတွက် နိုင်ငံတော်အကြီးအကဲများရဲ့ လမ်းညွှန်ချက်အရ စီမံကိန်းနှင့်ဘဏ္ဍာရေးဝန်ကြီးဌာနနှင့် ဆောက်လုပ်ရေးဝန်ကြီးဌာနတို့ ပူးပေါင်းပြီး (၃)နှစ်အတွင်း အငြိမ်းစားယူကြမည့်နိုင်ငံ့ဝန်ထမ်းများ အပြီးအပိုင်ရောင်းအိမ်ရာများ ဆောက်လုပ် နိုင်ရန် အိမ်ရာလိုအပ်ချက်မေးခွန်းလွှာများကို ၂၀၁ရ ခုနှစ်က ဝန်ကြီးဌာနအသီးသီးသို့ ဖြန့်ဝေ ပေးပို့ပြီး အိမ်ရာလိုအပ်ချက်စစ်တမ်းများကို ကောက်ယူခြင်း၊ ဖြစ်မြောက်နိုင်စွမ်းလေ့လာမှု Feasibility Study ကို ဆောင်ရွက်ခဲ့ပါတယ်။ အိမ်ရာလိုအပ်ချက်စစ်တမ်းကောက်ယူခဲ့ရခြင်း၏ ရည်ရွယ်ချက်ကတော့ ၂၀၁ရ ခုနှစ် ဧပြီလမှ ၂၀၂၀ ခုနှစ် မတ်လအတွင်းမှာအငြိမ်းစားယူကြမယ့် နိုင်ငံ့ဝန်ထမ်းများ အငြိမ်းစားယူချိန်မှာ နိုင်ငံတော်မှတည်ဆောက်ပေးသော တန်ဖိုးနည်းအိမ်ရာများ ဝယ်ယူလိုခြင်းရှိ/မရှိ တိုက်ခန်းတန်ဖိုးကို လက်ငင်း သို့မဟုတ် ချေးငွေနှင့် ဝယ်ယူလိုခြင်းရှိ/မရှိ၊ လိုအပ်တဲ့တိုက်ခန်းအကျယ်အဝန်း၊ မည်သည့် ဒေသမှာအခြေချနေထိုင်လိုတယ် အစရှိသည်တို့ကိုသိရှိဖို့အတွက် စစ်တမ်းကောက်ယူခြင်းဖြစ်ပါတယ်။ စစ်တမ်းအရ တစ်နှစ်လျှင် အငြိမ်းစားယူမည့် နိုင်ငံ့ဝန်ထမ်းဦးရေဟာ (၂၀၀၀၀) ဦးကျော်ရှိပြီး တော့ ယင်းတို့အနက် သုံးပုံနှစ်ပုံခန့်သည် အိမ်ခန်းဝယ်ယူလိုတယ်လို့ တင်ပြလာတာဖြစ်ပါတယ်။ ကျန်တဲ့သုံးပုံတစ်ပုံကတော့ မိသားစုရှိတဲ့အတွက် အိမ်ခန်းမလိုဘူးလို့ တင်ပြလာခြင်းဖြစ်ပါတယ်။ ဒါကြောင့်မို့လို့ အိမ်ရာလိုအပ်ချက်ပေါင်း တစ်နှစ်လျှင်(၁၃၀၀၀)ယူနစ်ခန့် ဆောက်လုပ် ပေးဖို့လိုအပ်လာတာဖြစ်ပါတယ်။ အများစုကတော့ အိမ်ရာချေးငွေနှင့် ဝယ်ယူလိုခြင်းဖြစ်ပြီး အငြိမ်းစား ယူချိန်မှာ အခြေချနေထိုင်လိုတဲ့ မြို့တွေကို စစ်တမ်းကောက်ယူတဲ့ော့ ရန်ကုန်မြို့မှာ ဒီတစ်နှစ်ပေါ်မှာမူတည်ပြီး ကောက်ယူခြင်းဖြစ်ပါတယ်။ တစ်နှစ်အငြိမ်းစားယူမယ့်လူတွေအပေါ် ကနေ ကောက်ယူတော့ (၁၀၈၁၉)ဦးက ရန်ကုန်မြို့ကို ပြောင်းရွှေ့အခြေချအငြိမ်းစားယူလိုပါတယ် ဆိုပြီးတော့ မန္တလေးမြို့မှာတော့(၃၆၆၃)ဦး၊ နေပြည်တော်မှာ(၁၁၂၅)ဦးနဲ့ အခြားမြို့များကိုလည်း အသီးသီးအဆိုပြုထားကြောင်းတွေ့ရှိရပါတယ်။ အများစုကတော့ ရန်ကုန်၊ မန္တလေး၊ နေပြည်တော်မှာ အခြေချလိုကြောင်း အဆိုပြုထားတာကို တွေ့ရှိရပါတယ်။ ဒါကြောင့်မို့လို့ အိမ်ခန်းလိုအပ်ချက်မှာ ရန်ကုန်မှာအများဆုံးဖြစ်ပြီး မန္တလေးက ဒုတိယ အများဆုံးဖြစ်ကြောင်းနှင့် နေပြည်တော်သည် တတိယအများဆုံးဖြစ်ကြောင်း တွေ့ရပါတယ်။ နိုင်ငံ့ဝန်ထမ်းအငြိမ်းစားများအတွက် တန်ဖိုးသင့်တင့်တဲ့ အရောင်းအိမ်ရာတွေကို ဝယ်ယူခွင့်ပြုနိုင်ဖို့ အတွက် လိုအပ်သကဲ့သို့ ဝယ်ယူရန်အခက်အခဲရှိတဲ့ အငြိမ်းစားများအတွက်ကိုလည်း အငှားအိမ်ရာ များ စီစဉ်ပေးရန် လိုအပ်ကြောင်းကိုလည်း စစ်တမ်းမှာ တွေ့ရပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ နေပြည်တော်ကောင်စီနယ်မြေနဲ့ တိုင်းဒေသကြီး ပြည်နယ်တွေမှာ ရေရှည်အစီအစဉ်ဖြင့် ဝန်ထမ်းအိမ်ရာများ စဉ်ဆက်မပြတ် စီစဉ်ဆောက်လုပ်ပေး နိုင်ရန် ရည်ရွယ်ချက်နဲ့ နိုင်ငံ့ဝန်ထမ်းအိမ်ရာ တည်ဆောက်ရေးဦးစီးကော်မတီ၊ လုပ်ငန်းကော်မတီ၊ တည်ဆောက်ရေးဆပ်ကော်မတီနဲ့ ဘဏ္ဍာရေးဆပ်ကော်မတီတို့ကို နိုင်ငံတော်သမ္မတရုံးမှ ၂၀၁ရ ခုနှစ်မှာ ဖွဲ့စည်းပေးခဲ့ပြီး စီမံကိန်းနှင့် ဘဏ္ဍာရေးဝန်ကြီးဌာန၊ ပြည်ထောင်စုဝန်ကြီးက ဥက္ကဋ္ဌ၊ ဆောက်လုပ်ရေးဝန်ကြီးဌာန၊ ပြည်ထောင်စုဝန်ကြီးက ဒုတိယဥက္ကဋ္ဌနှင့် ဆောက်လုပ်ရေး ဒုတိယ ဝန်ကြီးက အတွင်းရေးမှူးအဖြစ်ပါဝင်ပြီး ဌာနဆိုင်ရာ တာဝန်ရှိသူများနှင့် ပုဂ္ဂလိက လုပ်ငန်းရှင် များမှ အဖွဲ့ဝင်များအဖြစ် ပါဝင်ပါတယ်။ အိမ်ရာလိုအပ်ချက်အများဆုံးဖြစ်တဲ့ နေပြည်တော်ကောင်စီ၊ ရန်ကုန်တိုင်းဒေသကြီးနှင့် မန္တလေးတိုင်းဒေသကြီးတို့မှာ ၂၀၁၈-၂၀၁၉ ဘဏ္ဍာရေးနှစ် ပြည်ထောင်စုဘဏ္ဍာရန်ပုံငွေ (၁၅)ဘီလီယံနှင့် အငှားအိမ်ရာ အခန်းပေါင်း(၈၁၂)ခန်း တည်ဆောက်ပေးခဲ့ပြီး ၂၀၁၉-၂၀၂၀ ဘဏ္ဍာရေးနှစ်မှာတော့ နေပြည်တော်မှာ အခန်းပေါင်း(၁၂၀) ထပ်မံတည်ဆောက်ပေးသွားမှာ ဖြစ်ပါတယ်။ အခြားတိုင်း ဒေသကြီး၊ ပြည်နယ်အစိုးရအဖွဲ့ အသီးသီးမှာလည်း နိုင်ငံ့ဝန်ထမ်းအငှားအိမ်ရာစီမံကိန်းတွေကို တိုင်းဒေသကြီး၊ ပြည်နယ်အစိုးရအဖွဲ့ရန်ပုံငွေနဲ့ ဆောက်လုပ်ဖြည့်ဆည်းဆောင်ရွက်ပေးလျက်ရှိပြီး အိမ်ခန်းများ ချထားရေးကို တာဝန်ယူဆောင်ရွက်ပေးလျက်ရှိပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ အလျဉ်းသင့်လို့ တင်ပြရမည်ဆိုပါလျှင် နိုင်ငံ့ ဝန်ထမ်းများအတွက် အိမ်ရာဖြည့်ဆည်းပေးရာမှာ နိုင်ငံတော်မှ ချမှတ်ပေးထားသော ရန်ပုံငွေဖြင့် အငှားအိမ်ရာနှင့် အရောင်းအိမ်ရာများ တည်ဆောက်ချထားပေးခြင်း၊ ပုဂ္ဂလိက ရင်းနှီးမြှုပ်နှံမှု ဖိတ်ခေါ်၍ PPP စနစ်ဖြင့် အိမ်ရာစီမံကိန်းများ ဆောက်လုပ်ရောင်းချပေးခြင်း၊ နိုင်ငံတကာ အဖွဲ့ အစည်းများထံမှ ချေးငွေရယူ၍ အရစ်ကျ အိမ်ရာချေးငွေစနစ်ဖြင့် ဆောက်လုပ်ရောင်းချပေးခြင်း တို့ဖြင့် ဆောင်ရွက်သွားမှာဖြစ်ပါတယ်။ သွားလာရေး လွယ်ကူသောနေရာများမှသာ ပြည်သူများ အခြေချနေထိုင်လိုခြင်းဖြစ်တဲ့ အတွက် အငြိမ်းစားဝန်ထမ်းတွေအနေနဲ့ကတော့ မြို့အပြင်သွားလာရေး ခက်ခဲဝေးလံတဲ့နေရာတွေ ကို ဝယ်ယူလိုစိတ် မရှိတာတွေ့ရပါတယ်။ သူတို့အနေနဲ့ကတော့ သွားလာရေး လွယ်ကူတဲ့နေရာတွေ ကို ဝယ်ယူလိုတာဖြစ်တဲ့အတွက် ကျွန်တော်တို့မှာ မြေနေရာအခက်အခဲရှိပါ၍ အခြားဝန်ကြီး ဌာနတွေက သုံးစွဲနေပြီးတော့ သူတို့အနေနဲ့ မလိုအပ်တော့ဘဲ ပိုလျှံနေတဲ့ မြေတွေရှိရင် ဒါတွေကို ဝန်ထမ်းအိမ်ရာ တည်ဆောက်ဖို့အတွက် ပြန်လည်လွှဲပြောင်းပေးဖို့ ကျွန်တော်တို့အနေနဲ့ ဝန်ကြီး ဌာနအားလုံးကို ညှိနှိုင်းထားပြီး ဖြစ်ပါတယ်။ ဒါမှလည်း အငြိမ်းစားဝန်ထမ်းတွေအတွက် နေထိုင် သွားလာရေး လွယ်ကူမယ့်နေရာတွေမှာ ဝန်ထမ်းအိမ်ရာများ များများဆောက်ထားပေးပြီး ကျွန်တော်တို့ ရောင်းချပေးခြင်း၊ အငှားချထားပေးခြင်းတို့ ဆောင်ရွက်ပေးနိုင်မှာ ဖြစ်ပါတယ်။ ဆောက်လုပ်ရေးဝန်ကြီးဌာန၊ မြို့ပြနှင့် အိမ်ရာဖွံ့ဖြိုးရေးဦးစီးဌာနမှ နိုင်ငံ့ဝန်ထမ်းများ အပါအဝင် ဝင်ငွေနည်းပြည်သူများ ဝယ်နိုင်စွမ်းရှိစေမယ့် အရောင်းအိမ်ရာတွေကို ၂၀၁ရ ခုနှစ်မှ ၂၀၁၉ ခုနှစ်အတွင်း ရန်ကုန်၊ မန္တလေး၊ နေပြည်တော်နှင့် အခြားမြို့ကြီးတွေမှာ စုစုပေါင်း အိမ်ခန်း (၈၄၁၆)ခန်း၊ တည်ဆောက်ရောင်းချပေးလျက်ရှိပါတယ်။ ဆိုလိုတာက ကျွန်တော်တို့ (၈၄၁၆)ခန်း ရောင်းချပေးလျက်ရှိပေမယ့် အဲဒီနေရာတွေက မြို့ပြင် ဝေးတဲ့နေရာတွေ ဆိုတဲ့အခါကျတော့ အငြိမ်းစားဝန်ထမ်းတွေ စိတ်ဝင်စားမှုနည်းတဲ့ အခြေအနေမျိုးဖြစ်ပါတယ်။ ဒါကြောင့်မို့လို့ အတိုးနှုန်းသက်သာတဲ့ နှစ်ရှည်အိမ်ရာချေးငွေစနစ်ကို ချိတ်ဆက်ဝယ်ယူ နိုင်ဖို့အတွက် ကျွန်တော်တို့ အခု စီစဉ်ပေးလျက်ရှိပါတယ်။ အိမ်ရာတွေကို Mortgage နှုန်းဖြင့် ရောင်းချပေးသွားမှာ ဖြစ်ပါတယ်။ ဆောက်လုပ်ပြီး တန်ဖိုးနည်း၊ တန်ဖိုးသင့် အိမ်ခန်းများကို နိုင်ငံ့ဝန်ထမ်းများနဲ့ ပြည်သူများအကြား အချိုးကျခွဲဝေ ရောင်းချပေးလျက်ရှိပြီးတော့ ရန်ကုန်တိုင်း ဒေသကြီးအစိုးရအဖွဲ့က ရန်ကုန်မြို့မှာ တန်ဖိုးနည်းအိမ်ရာများကို နိုင်ငံခြားရင်းနှီးမြှုပ်နှံမှုဖြင့် ဖိတ်ခေါ်ဆောင်ရွက်ကာ နိုင်ငံ့ဝန်ထမ်းအငြိမ်းစားများကို ရောင်းချရန် စီစဉ်ဆောင်ရွက်လျက် ရှိပါကြောင်း ရှင်းလင်းဖြေကြားအပ်ပါတယ်ခင်ဗျား။ လေးစားအပ်ပါသော ဥက္ကဋ္ဌကြီးခင်ဗျား။ ဆက်လက်ပြီးတော့ ကျွန်တော့်အနေဖြင့် မန္တလေးတိုင်းဒေသကြီး၊ မဲဆန္ဒနယ်အမှတ်(၇)မှ အမျိုးသားလွှတ်တော်ကိုယ်စားလှယ် ဦးကျော်တုတ် မေးမြန်းထားတဲ့ မန္တလေးတိုင်းဒေသကြီး၊ ညောင်ဦးခရိုင်၊ ညောင်ဦးမြို့နယ်အတွင်း ငါ့သရောက်မြို့နှင့် တောင်ဇင်း - ကန်စောင့်ကျေးရွာသို့ ဆက်သွယ်ထားတဲ့ မြေသားလမ်းကို ကျောက်ချောလမ်းအဖြစ် ဘဏ္ဍာရေးနှစ်အလိုက် ပိုင်း၍ အဆင့်တိုးမြှင့်ဖောက်လုပ်ပေးရန် အစီအစဉ် ရှိ/မရှိနှင့် စပ်လျဉ်းတဲ့ မေးခွန်းအား ဖြေကြားသွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ မန္တလေးတိုင်းဒေသကြီး၊ ညောင်ဦးမြို့နယ် အတွင်းရှိ ငါ့သရောက်(သိမ်ရွာ) နှင့် တောင်ဇင်း - ကန်စောင့်ကျေးရွာသို့ ဆက်သွယ်ထားသော မြေသားလမ်းမှာ အရှည်(၁၃)မိုင်ရှိပါတယ်။ ငါ့သရောက်မှ ထန်းပေါက်ကုန်းအထိ လမ်းအရှည်(၃)မိုင် (၆)ဖာလုံမှာ ဆောက်လုပ်ရေးဝန်ကြီးဌာန၊ ကျေးလက်လမ်းဖွံ့ဖြိုးရေးဦးစီးဌာနမှ စီမံခန့်ခွဲသော လမ်းစာရင်းတွင်ပါဝင်ပြီး ကွမ်းဖလား၊ ကန်စောင့်၊ ထန်းပေါက်ကုန်းလမ်းပိုင်းအရှည် (၉)မိုင်(၂)ဖာလုံသည် လမ်းစာရင်း၌ ပါဝင်ခြင်းမရှိသေးကြောင်း တွေ့ရှိပါတယ်။ ကျေးလက်လမ်းစာရင်းမှာ ပါဝင်ခြင်းမရှိ သေးတဲ့ လမ်းအရှည် (၉)မိုင်(၂)ဖာလုံကို ကျေးလက်လမ်းအဖြစ် သိမ်းသွင်းဆောင်ရွက်နိုင်ရေး အတွက် မန္တလေးတိုင်းဒေသကြီးအစိုးရအဖွဲ့မှ ပြည်ထောင်စုအစိုးရအဖွဲ့ရုံးသို့ တင်ပြပြီးခွင့်ပြုချက် ရရှိပါက ဆောက်လုပ်ရေးဝန်ကြီးဌာနအနေဖြင့် လုပ်ထုံးလုပ်နည်းနှင့်အညီ ဆက်လက်ဆောင်ရွက် သွားမှာဖြစ်ပါတယ်။ ဆောက်လုပ်ရေးဝန်ကြီးဌာနရဲ့ လမ်းစာရင်းပေါက်ပြီးဖြစ်တဲ့ ငါ့သရောက် (သိမ်ရွာ) ထန်းပေါက်ကုန်း လမ်းပိုင်းအရှည် (၃)မိုင် (၆)ဖာလုံကိုတော့ ကျေးလက်လမ်းဖွံ့ဖြိုးရေးစီမံကိန်းအရ လမ်းအဆင့်မြှင့်တင်ဆောင်ရွက်ဖို့အတွက် ၂၀၂၀-၂၀၂၁ ဘဏ္ဍာရေးနှစ် ပြည်ထောင်စုရန်ပုံငွေမှာ ထည့်သွင်းလျာထားပြီး ရန်ပုံငွေရရှိမှုအပေါ်မူတည်၍ အကောင်အထည်ဖော် ဆောင်ရွက်ပေးသွားမည် ဖြစ်ပါကြောင်း ဖြေကြားအပ်ပါတယ်။ ကျေးဇူးတင်ပါတယ်ခင်ဗျား။</speech>
<speech type="speaker">မေးခွန်းလာရောက် ဖြေကြားပေးတဲ့ ဆောက်လုပ်ရေးဝန်ကြီးဌာန၊ ဒုတိယဝန်ကြီး မိမိအစီအစဉ် ပြီးဆုံးလျှင် ပြန်လည် ထွက်ခွာနိုင်ပါတယ်။</speech>
</section>
<section value="Bill">
<bill>
<title>အမျိုးသားလွှတ်တော်ဥက္ကဋ္ဌက အမျိုးသားလွှတ်တော်က အတည်ပြုပြီး ပေးပို့ထားသော စကားရပ် ပြောင်းလဲသတ်မှတ်သည့် ဥပဒေကြမ်းကို ပြည်သူ့ လွှတ်တော်က ပြင်ဆင်ချက်ဖြင့် ပြန်လည် ပေးပို့လာခြင်းနှင့် စပ်လျဉ်း၍ ပြည်သူ့လွှတ်တော်၏ ပြင်ဆင်ချက်ကို အတည်ပြုရန် လွှတ်တော်၏အဆုံးအဖြတ်ရယူခြင်း</title>
<speech type="speaker">အစီအစဉ်(၇)ဖြစ်ပါတယ်။ အမျိုးသားလွှတ်တော်ကိုယ်စားလှယ်များခင်ဗျား။ အမျိုးသားလွှတ်တော်က အတည်ပြုပြီး ပေးပို့ထားသော စကားရပ် ပြောင်းလဲသတ်မှတ်သည့် ဥပဒေကြမ်းကို ပြည်သူ့လွှတ်တော်က ပြင်ဆင်ချက်ဖြင့် အတည်ပြုပြီး အမျိုးသားလွှတ်တော်သို့ ပြန်လည်ပေးပို့လာပါတယ်။ ပြည်သူ့ လွှတ်တော်က ပြင်ဆင်ချက်ဖြင့် အတည်ပြုပြီး ပြန်လည်ပေးပို့လာခြင်းကို အမျိုးသားလွှတ်တော်သို့ အသိပေး တင်ပြခဲ့ပြီး ဖြစ်ပါတယ်။ ပြည်သူ့လွှတ်တော်၏ ပြင်ဆင်ချက်ကို ဆွေးနွေးလိုတဲ့ လွှတ်တော်ကိုယ်စားလှယ်များရှိပါက အမည်စာရင်း တင်သွင်းနိုင်ကြောင်း ကြေညာခဲ့ သော်လည်း ဆွေးနွေးရန် အမည်စာရင်း တင်သွင်းထားတဲ့ လွှတ်တော်ကိုယ်စားလှယ်မရှိတဲ့အတွက် ပြည်သူ့လွှတ်တော်၏ ပြင်ဆင်ချက်ကို အတည်ပြုရန် လွှတ်တော်ရဲ့ သဘောထားရယူပါမယ်။ ပြည်သူ့လွှတ်တော်၏ ပြင်ဆင်ချက်ကို သဘောတူလျှင် တူတယ်လို့ ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။ သုံးကြိမ်တိုင်တိုင် မေးမြန်းပါသည်။ လွှတ်တော်က သဘောတူပါသည်။ သဘောမတူတဲ့သူ ရှိပါသလားခင်ဗျား။ သဘောမတူသူ မရှိပါ။ သဘောမတူတဲ့သူ ရှိပါသလားခင်ဗျာ။ သဘောမတူတဲ့သူ မရှိတဲ့အတွက် ပြည်သူ့လွှတ်တော်၏ ပြင်ဆင်ချက် အတည်ဖြစ်သည်။</speech>
</bill>
</section>
<section value="Order">
<title>ဦးမင်းဦး၊ ပဲခူးတိုင်းဒေသကြီး မဲဆန္ဒနယ်အမှတ်(၆)က မွန်ပြည်နယ် မဲဆန္ဒနယ်အမှတ်(၆)မှ ဦးဖေတင် ကွယ်လွန်သွားခြင်းအတွက် အထူးဝမ်းနည်းကြောင်း အဆိုတင်သွင်းခြင်းနှင့် မှတ်တမ်းတင်ခြင်း၊</title>
<speech type="speaker">အစီအစဉ်(၈) ဖြစ်ပါတယ်။ အမျိုးသားလွှတ်တော်ကိုယ်စားလှယ်များ ခင်ဗျား။ မွန်ပြည်နယ် မဲဆန္ဒနယ်အမှတ်(၆)မှ အမျိုးသားလွှတ်တော်ကိုယ်စားလှယ်၊ အမျိုးသား လွှတ်တော် နိုင်ငံတကာဆက်ဆံရေး၊ လွှတ်တော်ချင်း ချစ်ကြည်ရေးနှင့် ပူးပေါင်းဆောင်ရွက်ရေး ကော်မတီအဖွဲ့ဝင် ဦးဖေတင် သည် ၃၀-၉-၂၀၁၉ ရက်နေ့တွင် ကွယ်လွန်အနိစ္စ ရောက်ခဲ့ခြင်း အတွက် ပဲခူးတိုင်းဒေသကြီး မဲဆန္ဒနယ်အမှတ်(၆)မှ ဦးမင်းဦး က အထူးဝမ်းနည်းကြောင်း အဆို တစ်ရပ် တင်သွင်းလိုကြောင်း အမျိုးသားလွှတ်တော်သို့ ပေးပို့ထားပါတယ်။ ဦးမင်းဦး အဆို တင်သွင်းဖို့ ဖြစ်ပါတယ်။</speech>
<speech><mp id="1157">ဦးမင်းဦး၊ ပဲခူးတိုင်းဒေသကြီး မဲဆန္ဒနယ်အမှတ်(၆)</mp>လေးစားအပ်ပါတဲ့ အမျိုးသား လွှတ်တော်ဥက္ကဋ္ဌကြီးခင်ဗျား။ ကျွန်တော့်အနေနဲ့ ဒီကနေ့ အမျိုးသားလွှတ်တော်မှာ ဝမ်းနည်းကြောင်း အဆိုတစ်ရပ်ကို တင်သွင်းလိုတဲ့အတွက် ခွင့်တောင်းခံခဲ့ရာမှာ ခွင့်ပြုပေးခဲ့တဲ့ အမျိုးသားလွှတ်တော် ဥက္ကဋ္ဌကြီးကို အထူးကျေးဇူးတင်ပါကြောင်းနှင့် အားလုံးကို လေးစားပါကြောင်း တင်ပြပါရစေ။ မွန်ပြည်နယ် မဲဆန္ဒနယ်အမှတ်(၆)မှ အမျိုးသားလွှတ်တော်ကိုယ်စားလှယ်၊ အမျိုးသားလွှတ်တော် နိုင်ငံတကာဆက်ဆံရေး၊ လွှတ်တော်ချင်း ချစ်ကြည်ရေးနှင့် ပူးပေါင်းဆောင်ရွက်ရေးကော်မတီ အဖွဲ့ဝင်ဖြစ်သူ ဦးဖေတင် ဟာ မည်သူမှ မလွန်ဆန်နိုင်တဲ့ သင်္ခါရတရားအရ ဒုတိယအကြိမ်၊ အမျိုးသား လွှတ်တော် (၁၃)ကြိမ်မြောက်ပုံမှန်အစည်းအဝေး ပြီးဆုံးပြီး အစည်းအဝေးရပ်နားထားစဉ်ကာလ ၃၀-၉-၂၀၁၉ ရက်နေ့မှာ ကွယ်လွန်သွားခဲ့ပါတယ်။ အမျိုးသားလွှတ်တော် ဥက္ကဋ္ဌကြီးနှင့်တကွ အမျိုးသားလွှတ်တော်ကိုယ်စားလှယ်အားလုံးက အမျိုးသားလွှတ်တော်ကိုယ်စားလှယ် ဦးဖေတင် ကွယ်လွန်ခြင်းအတွက် အထူးဝမ်းနည်းကြေကွဲကြောင်း ဤလွှတ်တော်မှ မှတ်တမ်းတင်ပေးပါရန်နှင့် ဦးဖေတင် ကောင်းရာသုဂတိလားပါစေကြောင်း၊ မိမိတို့ ကိုးကွယ်ရာဘာသာအလိုက် မေတ္တာပို့၊ အမျှအတန်းဝေ ဆုတောင်းသည့်အနေဖြင့် (၂)မိနစ်မျှ ငြိမ်သက်စွာ မေတ္တာပို့ဆုတောင်းကြရန် အတွက် ဤလွှတ်တော်မှ ဆောင်ရွက်သင့်ပါကြောင်း ဝမ်းနည်းကြောင်းအဆို တင်သွင်းအပ်ပါတယ် ခင်ဗျား။</speech>
<speech type="speaker">အမျိုးသားလွှတ်တော်ကိုယ်စားလှယ်များခင်ဗျား။ ပဲခူးတိုင်းဒေသကြီး မဲဆန္ဒနယ်အမှတ်(၆)မှ ဦးမင်းဦး တင်သွင်းသည့် အမျိုးသားလွှတ်တော်ကိုယ်စားလှယ် ဦးဖေတင် ကွယ်လွန်အနိစ္စရောက်ခြင်းအတွက် အထူးဝမ်းနည်းကြောင်း အဆိုကို မှတ်တမ်းတင်ရန် လွှတ်တော်ရဲ့ ဆန္ဒရယူပါမယ်။ လွှတ်တော်က သဘောတူပါသလားခင်ဗျား။ သုံးကြိမ်တိုင်တိုင် မေးမြန်းပါသည်။ လွှတ်တော်က သဘောတူပါသည်။ လွှတ်တော်က သဘောတူတဲ့အတွက် မွန်ပြည်နယ် မဲဆန္ဒနယ်အမှတ်(၆)မှ အမျိုးသား လွှတ်တော်ကိုယ်စားလှယ်၊ အမျိုးသားလွှတ်တော် နိုင်ငံတကာဆက်ဆံရေး၊ လွှတ်တော်ချင်း ချစ်ကြည်ရေးနှင့် ပူးပေါင်းဆောင်ရွက်ရေးကော်မတီအဖွဲ့ဝင် ဦးဖေတင် ကွယ်လွန်အနိစ္စရောက်ခြင်း အတွက် အထူးဝမ်းနည်းကြောင်း အဆိုကို မှတ်တမ်းတင်ကြောင်းနဲ့ အဆိုပါ အဆိုနှင့် စပ်လျဉ်းသည့် မှတ်တမ်းကို သပ်ရပ်စွာပြုစု၍ ကွယ်လွန်သူ၏ အမွေခံထံသို့ ပေးပို့ရန် ဆုံးဖြတ်ကြောင်း ကြေညာပါတယ်။</speech>
<speech type="speaker">အမျိုးသားလွှတ်တော်ကိုယ်စားလှယ်များခင်ဗျား။ အမျိုးသားလွှတ်တော် ကိုယ်စားလှယ် ဦးဖေတင် သည် အမျိုးသားလွှတ်တော် ကိုယ်စားလှယ်အဖြစ် တာဝန်ထမ်းဆောင် ခဲ့သည့် ကွယ်လွန်အနိစ္စရောက်သည့်နေ့တိုင်အောင် စိတ်ဓာတ်ခိုင်မာစွာဖြင့် နိုင်ငံတော်နှင့် ပြည်သူများအပေါ် တာဝန်ကျေပွန်မှုများအတွက် အမျိုးသားလွှတ်တော်က ဂုဏ်ပြုသည့်အနေဖြင့် လွှတ်တော်ကိုယ်စားလှယ်များက (၂)မိနစ် မတ်တတ်ရပ်၍ ငြိမ်သက်ဖို့ ဖြစ်ပါတယ်။ အခမ်းအနားမှူး က ကြည့်ပေးဖို့ ဖြစ်ပါတယ်။ အားလုံး မတ်တတ်ရပ်ကြပါ။ အမျိုးသားလွှတ်တော်ကိုယ်စားလှယ်အားလုံး (၂)မိနစ်ခန့် မတ်တတ်ရပ်ကာ ငြိမ်သက်၍ မေတ္တာပို့သကြပါသည်။</speech>
<speech type="mc">အားလုံး ထိုင်နိုင်ကြပါပြီခင်ဗျား။</speech>
<speech type="speaker">အမျိုးသားလွှတ်တော်ကိုယ်စားလှယ်များခင်ဗျား။ လွှတ်တော်ကိုယ်စားလှယ် တစ်ဦးတစ်ယောက် ကွယ်လွန်ခဲ့ပါက အမျိုးသားလွှတ်တော်က လူမှုရေးအရ တစ်နေ့တာ နေ့တွက် စရိတ်ကို စုပေါင်းကူညီထောက်ပံ့ရန် လွှတ်တော်ရဲ့ အတည်ပြုချက် ရယူထားပြီး ဖြစ်ပါတယ်။ ဒါကြောင့် အမျိုးသားလွှတ်တော် ကိုယ်စားလှယ်များရဲ့ တစ်နေ့တာ နေ့တွက်စရိတ် ကူညီထောက်ပံ့ငွေကို မိသားစုထံ ပေးပို့သွားမှာဖြစ်ကြောင်း အသိပေးအပ်ပါတယ်။</speech>
</section>
</discussion>
<postface>
<title>အမျိုးသားလွှတ်တော်ဥက္ကဋ္ဌက ဒုတိယအကြိမ် အမျိုးသားလွှတ်တော် (၁၄)ကြိမ်မြောက်ပုံမှန် အစည်းအဝေး ပထမနေ့ ရပ်နားကြောင်းနှင့် ဒုတိယနေ့ အစည်းအဝေး ဆက်လက်ကျင်းပမည့် နေ့ရက်နှင့်ကြေညာခြင်း</title>
<speech type="speaker">အစီအစဉ်(၉) ဖြစ်ပါတယ်။ အမျိုးသားလွှတ်တော်ကိုယ်စားလှယ်များ ခင်ဗျား။ ယခု ဒုတိယအကြိမ် အမျိုးသားလွှတ်တော် (၁၄)ကြိမ်မြောက်ပုံမှန်အစည်းအဝေး ပထမနေ့ကို ရပ်နားပါမယ်။ ဒုတိယအကြိမ် အမျိုးသားလွှတ်တော် (၁၄)ကြိမ်မြောက်ပုံမှန်အစည်းအဝေး ဒုတိယနေ့ကို ၂၀၁၉ ခုနှစ်၊ နိုဝင်ဘာလ ၅ ရက်(အင်္ဂါနေ့) နံနက် ၁၀:ဝဝ နာရီဆက်လက် ကျင်းပမည် ဖြစ်ကြောင်း ကြေညာပါတယ်။</speech>
<speech type="mc">အမျိုးသားလွှတ်တော် ဥက္ကဋ္ဌ ပြန်လည်ထွက်ခွာပါပြီ ခင်ဗျား။</speech>
<speech type="mc">အားလုံး ထွက်ခွာနိုင်ကြပါပြီ ခင်ဗျာ။ ဒုတိယအကြိမ် အမျိုးသားလွှတ်တော် (၁၄)ကြိမ်မြောက်ပုံမှန်အစည်းအဝေး ပထမနေ့ကို ၁၀:၄၉ နာရီ ရပ်နားပါသည်။</speech>
</postface>
</transcript>
</doc>
