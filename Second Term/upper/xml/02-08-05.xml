<doc>
<docinfo>
<docno>02-08-05.xml</docno>
<pdf>02-08-05.pdf</pdf>
<term value='02'>ဒုတိယအကြိမ်</term>
<session value='08'/>
<sittingday value='05'> </sittingday>
<legislature value='upper'>အမျိုးသားလွှတ်တော်</legislature>

<title>
ပြည်ထောင်စုသမ္မတမြန်မာနိုင်ငံတော် ဒုတိယအကြိမ် အမျိုးသားလွှတ်တော် အဋ္ဌမပုံမှန်အစည်းအဝေး ပဉ္စမနေ့မှတ်တမ်း
</title>
<date value='21-05-2018'>၁၃၈၀ ပြည့်နှစ်၊ နယုန်လဆန်း ၇ ရက် (၂၀၁၈ ခုနှစ်၊ မေလ ၂၁ ရက် )တနင်္လာနေ့</date>
</docinfo>
<transcript>
<preface>
<p>
နေပြည်တော်ရှိ အမျိုးသားလွှတ်တော် အစည်းအဝေးခန်းမတွင် ဒုတိယအကြိမ် အမျိုးသား လွှတ်တော် အဋ္ဌမပုံမှန်အစည်းအဝေး ပဉ္စမနေ့ အစီအစဉ်ကို ၁၀း၀၀ နာရီအချိန်၌ စတင်ကျင်းပ ပါသည်။ အမျိုးသားလွှတ်တော် ဥက္ကဋ္ဌအဖြစ် မန်းဝင်းခိုင်သန်း က ဆောင်ရွက်ပြီး၊ အခမ်းအနားမှူး အဖြစ် ဦးလွင်ဦး၊ ညွှန်ကြားရေးမှူးချုပ် အမျိုးသားလွှတ်တော်ရုံးက ဆောင်ရွက်ပါသည်။
</p>
<title>အမျိုးသားလွှတ်တော် ဥက္ကဋ္ဌ နေရာယူခြင်း</title>
<speech type='mc'>
အမျိုးသားလွှတ်တော် ကိုယ်စားလှယ်များခင်ဗျား။ ယခု အချိန်ကစပြီး ပြည်ထောင်စုသမ္မတမြန်မာနိုင်ငံတော် ဒုတိယအကြိမ် အမျိုးသားလွှတ်တော် အဋ္ဌမပုံမှန် အစည်းအဝေးရဲ့ ပဉ္စမနေ့ အစီအစဉ် စတင်ပါတော့မယ်
</speech>
<speech type='mc'>အမျိုးသားလွှတ်တော် ဥက္ကဋ္ဌ ကြွရောက်လာပါပြီခင်ဗျား။</speech>
<speech type='speaker'>အားလုံး မင်္ဂလာပါ။</speech>
<p>
အမျိုးသားလွှတ်တော် ဥက္ကဋ္ဌ သည် ဥက္ကဋ္ဌ အတွက် သတ်မှတ်ထားသည့် စင်မြင့်ပေါ်သို့ ကြွရောက်နေရာယူပါသည်
</p>
<speech type='mc'>အားလုံးထိုင်နိုင်ကြပါပြီခင်ဗျား။﻿</speech>
<title>
အမျိုးသားလွှတ်တော် အစည်းအဝေး အထမြောက်ကြောင်းနှင့် စတင်ကျင်းပကြောင်း ကြေညာခြင်း
</title>
<speech type='speaker'>
အမျိုးသားလွှတ်တော်ကိုယ်စားလှယ်များခင်ဗျား။ ဒီကနေ့ ကျင်းပတဲ့ ဒုတိယ အကြိမ် အမျိုးသားလွှတ်တော် အဋ္ဌမပုံမှန်အစည်းအဝေး ပဉ္စမနေ့မှာ လွှတ်တော်အခွင့်အရေးကော်မတီ ရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ကိုယ်စားလှယ်ဦးရေ စုစုပေါင်း (၂၂၃)ဦး ရှိပြီး ဒီကနေ့ အစည်းအဝေးကို (၂၀၆)ဦး တက်ရောက်ပါတယ်
</speech>
<speech type='speaker'>
အစည်းအဝေးသို့ တက်ရောက်ခွင့်ရှိတဲ့ အမျိုးသားလွှတ်တော် ကိုယ်စားလှယ်ဦးရေ စုစုပေါင်း ရဲ့ (၉၂.၃၈)ရာခိုင်နှုန်းရှိပြီး တက်ရောက်တဲ့ ကိုယ်စားလှယ်ဦးရေဟာ အစည်းအဝေးအထမြောက်ရန် လိုအပ်တဲ့ ကိုယ်စားလှယ်ဦးရေ သုံးပုံတစ်ပုံထက်ကျော်လွန်တဲ့အတွက် ၂၀၁၂ ခုနှစ်၊ အမျိုးသား လွှတ်တော်ဆိုင်ရာ ဥပဒေပုဒ်မ ၄၂ နှင့် ၂၀၁၅ ခုနှစ်၊ အမျိုးသားလွှတ်တော်ဆိုင်ရာ နည်းဥပဒေ ၂၄ နှင့် ၂၈ တို့အရ အစည်းအဝေး အထမြောက်ကြောင်းနှင့် အစည်းအဝေး စတင်ကျင်းပကြောင်း ကြေညာပါတယ်။ (ဩဘာသံများ)
</speech>
<title>အစည်းအဝေး အစီအစဉ် ဖြန့်ဝေထားကြောင်း တင်ပြခြင်း</title>
<speech type='speaker'>
အမျိုးသားလွှတ်တော်ကိုယ်စားလှယ်များခင်ဗျား။ ၂၀၁၅ ခုနှစ်၊ အမျိုးသား လွှတ်တော်ဆိုင်ရာ နည်းဥပဒေ ၄ အရ ဒုတိယအကြိမ် အမျိုးသားလွှတ်တော် အဋ္ဌမပုံမှန်အစည်းအဝေးရဲ့ ပဉ္စမနေ့ အစီအစဉ်ကို အမျိုးသားလွှတ်တော်ကိုယ်စားလှယ်များထံ ကြို တင်ဖြန့်ဝေထားပြီး ဖြစ်ပါတယ်။ အဲဒီ အစီအစဉ်အတိုင်း ကျင်းပပါမယ်
</speech>
<leave>
<title>
အမျိုးသားလွှတ်တော် ကိုယ်စားလှယ်များ ခွင့်ပန်ကြားခြင်း
</title>
<speech type='speaker'>
အစီအစဉ်(၄)ဖြစ်ပါတယ်။ အမျိုးသားလွှတ်တော်ကိုယ်စားလှယ်များခင်ဗျား။ ၂၀၁၅ ခုနှစ်၊ အမျိုးသားလွှတ်တော်ဆိုင်ရာ နည်းဥပဒေ ၄၁၊ နည်းဥပဒေခွဲ(က)အရ ခွင့်ပန်ကြားလိုတဲ့ လွှတ်တော်ကိုယ်စားလှယ်ဟာ မိမိကိုယ်တိုင်သော်လည်းကောင်း၊ မိမိအတွက် အခြားလွှတ်တော် ကိုယ်စားလှယ်တစ်ဦးကသော်လည်းကောင်း ခွင့်ပန်ကြားရမှာ ဖြစ်ပါတယ်။
</speech>
<speech type='speaker'>
ဒီကနေ့ အစည်းအဝေးမတက်ရောက်နိုင်တဲ့ အမျိုးသားလွှတ်တော်ကိုယ်စားလှယ်များရှိလျှင် ခွင့်ပန်ကြားဖို့ ဖြစ်ပါတယ်။
</speech>
<speech>
<mp id='1301'>ဒေါ်မြတ်သီတာထွန်း၊ မွန်ပြည်နယ် မဲဆန္ဒနယ်အမှတ်(၅)</mp>
လေးစားရပါသော အမျိုးသားလွှတ်တော်ဥက္ကဋ္ဌကြီးရှင်။ ယနေ့ ကျင်းပပြုလုပ်တဲ့ ဒုတိယအကြိမ် အမျိုးသားလွှတ်တော်﻿ အဋ္ဌမပုံမှန်အစည်းအဝေး ပဉ္စမနေ့ ၂၁-၅-၂၀၁၈ ရက်နေ့မှာ အစည်းအဝေးသို့ တက်ရောက်နိုင်ခြင်း မရှိတဲ့ အမျိုးသားလွှတ်တော် ကိုယ်စားလှယ်များရဲ့ ကိုယ်စား မွန်ပြည်နယ် မဲဆန္ဒနယ်အမှတ်(၅)မှ အမျိုးသားလွှတ်တော်ကိုယ်စားလှယ်၊ အမျိုးသားလွှတ်တော် လွှတ်တော်အခွင့်အရေး ကော်မတီဝင် ဖြစ်သူ ကျွန်မ ဒေါ်မြတ်သီတာထွန်း က ခွင့်ပန်ကြားသွားမှာ ဖြစ်ပါတယ်။ ယနေ့ အစည်းအဝေးသို့ တက်ရောက်နိုင်ခြင်းမရှိတဲ့ အမျိုးသားလွှတ်တော်ကိုယ်စားလှယ် များကတော့ ဦးလှဆန်း၊ မကွေးတိုင်းဒေသကြီး မဲဆန္ဒနယ်အမှတ်(၁)၊ ဒသမအကြိမ်မြောက် အမျိုးသား အဆင့် သုံးပွင့်ဆိုင်ဆွေးနွေးပွဲ တက်ရောက်ရန်။ ဦးရှေးရယ်ရှုမောင်၊ ကယားပြည်နယ် မဲဆန္ဒနယ် အမှတ်(၂)၊ ကျန်းမာရေး။ ဦးကျော်သောင်း၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၁) ကျန်းမာရေး။ ဦးတင်မောင်ဝင်း၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၁၀) ကျန်းမာရေး။ ဦးကြည်ဝင်း၊ ဧရာဝတီ တိုင်းဒေသကြီး မဲဆန္ဒနယ်အမှတ်(၁၂)၊ ကိုယ်တိုင်ဆောင်ရွက်ရန်။ ဦးခင်မောင်မြင့်၊ ကချင်ပြည်နယ် မဲဆန္ဒနယ်အမှတ်(၉)၊ ကိုယ်တိုင်ဆောင်ရွက်ရန်။ ဦးစိုင်းပန်ဖ၊ ကယားပြည်နယ် မဲဆန္ဒနယ်အမှတ်(၁၂)၊ ဒေသဖွံ့ဖြိုးရေး ဆောင်ရွက်ရန်။ ဦးကျော်ကျော်၊ ရခိုင်ပြည်နယ် မဲဆန္ဒနယ်အမှတ်(၄)၊ ကိုယ်တိုင် ဆောင်ရွက်ရန်။ ဦးစိုင်းလုံစံခတ်၊ ရှမ်းပြည်နယ် မဲဆန္ဒနယ်အမှတ်(၇)၊ ဒေသဖွံ့ဖြိုးရေးဆောင်ရွက်ရန်။ ဦးဥက္ကာမင်း၊ တနင်္သာရီတိုင်းဒေသကြီး မဲဆန္ဒနယ်အမှတ်(၈)၊ ကိုယ်တိုင်ဆောင်ရွက်ရန်။ ဦးခင်မောင်လတ်၊ ရခိုင်ပြည်နယ် မဲဆန္ဒနယ်အမှတ်(၃)၊ ကိုယ်တိုင်ဆောင်ရွက်ရန်။ ဒေါ်ကျိန်ငိုက်မန်၊ ချင်းပြည်နယ် မဲဆန္ဒနယ်အမှတ်(၇)၊ ကိုယ်တိုင်ဆောင်ရွက်ရန်။ ဦးစခင်ဇော်လင်း၊ ဧရာဝတီတိုင်းဒေသကြီး မဲဆန္ဒနယ် အမှတ်(၂)၊ ကိုယ်တိုင်ဆောင်ရွက်ရန်။ ဒေါ်လှဌေး(ခ)ဒေါ်အုန်းကြည်၊ မန္တလေးတိုင်းဒေသကြီး မဲဆန္ဒနယ် အမှတ်(၄)၊ ခရိုင်လယ်ယာမြေ ပြန်စစ်ဆေးရေးအစည်းအဝေးတက်ရောက်။ ဦးတင်ဝေ၊ တနင်္သာရီတိုင်း ဒေသကြီး မဲဆန္ဒနယ်အမှတ်(၆)၊ ဒေသဖွံ့ဖြိုးရေးဆောင်ရွက်ရန်။ ဒေါက်တာမျိုးအောင်၊ ကရင်ပြည်နယ် မဲဆန္ဒနယ်အမှတ်(၁၀)၊ အမျိုးသားအဆင့် သုံးပွင့်ဆိုင်ဆွေးနွေးပွဲသို့တက်ရောက်ရန်နှင့် ဦးမောင်မောင်လတ်၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၉)၊ တရုတ်ကိုယ်စားလှယ်အဖွဲ့အား ကြိုဆိုရန်တို့ ဖြစ်ပါတယ်။ ယနေ့ ခွင့်ပန်ကြားသူ(၁၇)ဦး ဖြစ်ပါတယ်။ ခွင့်မဲ့ပျက်ကွက်သူ မရှိပါကြောင်းနှင့် ယနေ့ ခွင့်ပန်ကြားသူ အမျိုးသားလွှတ်တော်ကိုယ်စားလှယ်များကို လွှတ်တော်က ခွင့်အဖြစ် သတ်မှတ်ခွင့်ပြု ပေးနိုင်ပါရန် လေးစားစွာ တင်ပြပန်ကြားအပ်ပါတယ်ရှင်။
</speech>
<speech type='speaker'>
ယခု ခွင့်ပန်ကြားချက်များကို ခွင့်ပြုဖို့ လွှတ်တော်က သဘောတူပါသလား ခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
သဘောတူတဲ့အတွက် ခွင့်ပန်ကြားချက်များကို လွှတ်တော်က ခွင့်ပြုကြောင်း ကြေညာပါတယ်။ (ဩဘာသံများ)
</speech>
<title>
အမျိုးသားလွှတ်တော် ကိုယ်စားလှယ်များ အစည်းအဝေးတက်ရောက်မှု အခြေအနေကို မှတ်တမ်းတင်ခြင်း
</title>
<speech type='speaker'>
အမျိုးသားလွှတ်တော် ကိုယ်စားလှယ်များခင်ဗျား။ ဒီကနေ့ ဒုတိယအကြိမ် အမျိုးသားလွှတ်တော် အဋ္ဌမပုံမှန်အစည်းအဝေး ပဉ္စမနေ့ကို တက်ရောက်ခွင့်ရှိတဲ့ အမျိုးသားလွှတ်တော် ကိုယ်စားလှယ်ဦးရေမှာ (၂၂၃)ဦး၊ ယနေ့ ခွင့်ပန်ကြားသဖြင့် ခွင့်ပြုထားသူ(၁၇)ဦးဖြစ်၍ ခွင့်မဲ့ ပျက်ကွက်သူ မရှိပါ ၂၀၁၅ ခုနှစ်၊ အမျိုးသားလွှတ်တော်ဆိုင်ရာ နည်းဥပဒေ ၄၁၊ နည်းဥပဒေခွဲ(ဂ)အရ ယခု လွှတ်တော်ကိုယ်စားလှယ်များ အစည်းအဝေး တက်ရောက်မှု အခြေအနေ တင်ပြချက်ကို လွှတ်တော်ရဲ့ အတည်ပြုချက် ရယူပါမယ်။ အမျိုးသားလွှတ်တော် ကိုယ်စားလှယ်များ အစည်းအဝေး တက်ရောက်မှု အခြေအနေ တင်ပြချက်ကို လွှတ်တော်က အတည်ပြုပါသလား ခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်ကအတည်ပြုပါသည်။
</p>
<speech type='speaker'>
လွှတ်တော်က အတည်ပြုတဲ့အတွက် အမျိုးသားလွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေတင်ပြချက်ကို အမျိုးသားလွှတ်တော်က အတည်ပြု မှတ်တမ်းတင်ကြောင်း ကြေညာပါတယ်။(ဩဘာသံများ)
</speech>
</leave>
</preface><discussion>
<section value = 'QA'>
<title>
ကြယ်ပွင့်ပြထားသည့် မေးခွန်းများကို သက်ဆိုင်ရာ အမျိုးသားလွှတ်တော်ကိုယ်စားလှယ်များကမေးမြန်းခြင်းနှင့် သက်ဆိုင်ရာ ပြည်ထောင်စုအဆင့် အဖွဲ့အစည်းဝင်များက ဖြေကြားခြင်း
</title>
<speech type='speaker'>
အစီအစဉ်(၅) ဖြစ်ပါတယ်။ အမျိုးသားလွှတ်တော်ကိုယ်စားလှယ်များခင်ဗျား။ လွှတ်တော်သို့ လွှတ်တော်ကိုယ်စားလှယ်များ မေးမြန်းထားတဲ့ ကြယ်ပွင့်ပြထားတဲ့ မေးခွန်းတွေကို မေးမြန်းခြင်းနှင့် ဖြေကြားခြင်း အစီအစဉ် ဆောင်ရွက်မှာ ဖြစ်ပါတယ်။
</speech>
<title>
ယနေ့ မြန်မာနိုင်ငံတွင် စီးပွားရေးလုပ်ငန်းရှင် အချို့ သည် မီဒီယာပေါင်းစုံကို အသုံးပြုပြီး အလှကုန်၊ ဆေးဝါး၊ စားသောက်ကုန်၊ စိုက်ပျိုးရေးလုပ်ငန်းသုံးကုန် စသည့် ကုန်ပစ္စည်းမျိုးစုံတို့ကို ပကတိ အခြေအနေမှန်နှင့် များစွာကွာဟပြီး ယုတ္တိမတန်စွာ လွန်လွန်ကဲကဲအမွှမ်းတင်၍ ကြော်ငြာနေကြခြင်း များကို ကြပ်မတ်ထိန်းသိမ်းဆောင်ရွက်ရန် အစီအစဉ် ရှိ/မရှိနှင့် စပ်လျဉ်းသည့် မေးခွန်း
</title>
<speech type='speaker'>
ယခု မန္တလေးတိုင်းဒေသကြီး မဲဆန္ဒနယ်အမှတ်(၂)မှ ဦးထွန်းထွန်းဦး က ယနေ့ မြန်မာနိုင်ငံတွင် စီးပွားရေးလုပ်ငန်းရှင်အချို့သည် မီဒီယာပေါင်းစုံကို အသုံးပြုပြီး အလှကုန်၊ ဆေးဝါး၊ စားသောက်ကုန်၊ စိုက်ပျိုးရေးလုပ်ငန်းသုံးကုန် စသည့် ကုန်ပစ္စည်းမျိုးစုံတို့ကို ပကတိ အစည်းတင်ကြောင်း ကြေညာ သက်ဆိုင်ရာအစည်းဝင်များက﻿ အခြေအနေမှန်များနှင့် များစွာကွာဟပြီး ယုတ္တိမတန်စွာ လွန်လွန်ကဲကဲ အမွှမ်းတင်၍ ကြော်ငြာ နေကြခြင်းများကို ကြပ်မတ်ထိန်းသိမ်းဆောင်ရွက်ရန် အစီအစဉ် ရှိ/မရှိနှင့် စပ်လျဉ်းတဲ့ မေးခွန်း မေးမြန်းဖို့ ဖြစ်ပါတယ်။
</speech>
<speech>
<mp id='1288'>
ဦးထွန်းထွန်းဦး၊ မန္တလေးတိုင်းဒေသကြီး မဲဆန္ဒနယ်အမှတ်(၂)
</mp>
လေးစားအပ်ပါသော ဥက္ကဋ္ဌကြီးနှင့်တကွ အားလုံးပဲ မင်္ဂလာပါခင်ဗျား။ ကျွန်တော်က မြန်မာနိုင်ငံတွင် စီးပွားရေးလုပ်ငန်းရှင် အချို့က မီဒီယာပေါင်းစုံကိုအသုံးပြုပြီးတော့ ကုန်ပစ္စည်းတွေကို ယုတ္တိမတန် လွန်လွန်ကဲကဲ အမွှမ်းတင် ကြော်ငြာနေကြခြင်းများနဲ့ပတ်သက်ပြီးတော့ မေးမြန်းသွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ယခုအခါမှာ မီဒီယာမျိုးစုံမှတစ်ဆင့် အလှကုန်၊ လူသုံးကုန်၊ စားသောက်ကုန်၊ ဆေးဝါးနှင့် စိုက်ပျိုးရေးသုံးကုန်ပစ္စည်းများကို ပကတိအခြေအနေမှန်နှင့် များစွာကွာဟပြီးတော့ အလွန်အကြူးအမွှမ်းတင် ကြော်ငြာနေကြခြင်းများအား တွေ့ရှိနေရပါတယ်။ အထူးသဖြင့် TV Channel များမှာဆိုရင် ကြော်ငြာနေတဲ့ အချို့သော ကုန်ပစ္စည်းများဟာဆိုရင် ပုံမှန် မဟုတ်ဘဲနဲ့ မက်လုံးများစွာပေးပြီးတော့ လှည့်ဖြားတဲ့အသွင်နဲ့ ကြော်ငြာနေကြတာကို တွေ့ရှိရပါတယ်။ ဥပမာ စိုက်ပျိုးရေးသုံး ရွက်ဖျန်းအားတိုးဆေး၊ ဓာတ်မြေသြဇာဆေးများကို ကြော်ငြာတဲ့နေရာမှာ စိုက်ပျိုးထားသည့် သီးနှံပင်များ နေ့ချင်း၊ ညချင်း ကြီးထွားဖွံ့ဖြိုသွားမတတ်၊ ချက်ခြင်းလက်ငင်း ချမ်းသာကြွယ်ဝ သွားတော့မတတ် ကြော်ငြာခြင်း၊ ကလေးအားဆေး အချို့ဟာဆိုရင် သောက်သုံးလိုက် တာနဲ့ တစ်ခဏခြင်းကို ဉာဏ်ရည်တွေ ထူးချွန်ထက်မြက်သွားမယောင်၊ အချိန်တိုအတွင်းမှာကို အရပ်ရှည်လာတော့မယောင် ကြော်ငြာနေကြတာကို တွေ့ရပါတယ်။ သာဓကအနေနဲ့ဆိုရင် မြဝတီ ရုပ်သံလိုင်းကနေ Goge Jentin လက်ပတ်နာရီကြော်ငြာနေတဲ့ ရန်ကုန် (ဇာမဏီ)ကုမ္ပဏီဟာ သူ့နာရီမှာ အမှန်တကယ်မရှိတဲ့ အချက်အလက်တွေထက် ပိုမိုထည့်သွင်းကြော်ငြာပြီးတော့ မြဝတီ TV Shopping ဆိုင်းဘုတ်ကို အများပြည်သူတို့အား ထင်ယောင်ထင်မှားဖြစ်အောင် အသုံးပြုခဲ့တဲ့အတွက် ပြန်လည် တောင်းပန်ရတာကို ဖေဖော်ဝါရီလဆန်းပိုင်း သတင်းများမှာဖတ်ရှုရပါတယ်။ အထက်ပါဖြစ်ရပ်ကဲ့သို့ ကုန်ပစ္စည်းများကို မလိမ့်တပတ်ရောင်းချခြင်း၊ မမှန်ကန်သည့် အချက်အလက်များကို အသုံးပြု၍ ကြော်ငြာနေကြခြင်းများဟာ စီးပွားရေးကျင့်ဝတ်ကို ဖောက်ဖျက်ရာရောက်သလို မြန်မာနိုင်ငံရဲ့ တည်ဆဲဥပဒေများကိုလည်း ဖောက်ဖျက်ရာရောက်ပါတယ်။ ၂၀၁၄ ခုနှစ် စားသုံးသူကာကွယ်ရေး ဥပဒေ ပုဒ်မ ၈(ခ) မှာ ကုန်ပစ္စည်း၏ အချက်အလက်များသည် ကြော်ငြာနှင့်အရောင်းမြှင့်တင်ရာတွင် ဖော်ပြချက်တို့နှင့် ကိုက်ညီခြင်းမရှိပါက အရေးယူနိုင်ကြောင်း အတိအလင်းဖော်ပြထားပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ အထက်ပါကဲ့သို့ ပကတိအခြေအနေမှန်နှင့် များစွာကွာဟကာ ယုတ္တိမတန် လွန်ကြူးစွာ အမွှမ်းတင်ပြီး လှည့်ဖြားတဲ့သဘောဆောင်တဲ့ ကြော်ငြာများ ဟာ စဉ်းစားချင့်ချိန်နိုင်စွမ်း နည်းပါးသူများနဲ့၊ ပညာရည်ချိန်နိမ့်ပါးသူများကို အလွယ်တကူ ဆွဲဆောင် နိုင်စွမ်းရှိပါတယ်။ ထိုကြော်ငြာများကို ယုံစားပြီးတော့ အချို့သောကုန်ပစ္စည်းများကို ဝယ်ယူသုံးစွဲသူ အနေဖြင့် ငွေကြေးအရ နစ်နာသလို၊ မလိုလားအပ်တဲ့ နောက်ဆက်တွဲ ဘေးထွက်ဆိုးကျိုးများကိုလည်း﻿ တွေ့ကြုံခံစားနိုင်ရပါတယ်။ ဥပမာ သက်ဆိုင်ရာကျွမ်းကျင်ပညာရှင်များနှင့် တိုင်ပင်ဆွေးနွေးခြင်း မရှိဘဲနဲ့ မိမိရဲ့ ကလေးကို မသင့်တော်တဲ့အားဆေး အမျိုးအစားတိုက်မိတာ၊ မိမိရဲ့ ပကတိမြေပြင် အနေအထားနဲ့ မကိုက်ညီဘဲ စိုက်ပျိုးရေးသုံး မြေသြဇာတွေကို မှားယွင်းသုံးစွဲမိတာမျိုးတွေပါ။ နိုင်ငံတကာမှာတော့ ဒီလိုကိစ္စမျိုးတွေကို စားသုံးသူအခွင့်အရေး ချိုးဖောက်ခံရတယ်လို့ သတ်မှတ် ပြီးတော့ အထူးအလေးထား အရေးယူဆောင်ရွက်ပါတယ်။ ဥပမာ ၂၀၁၇ ခုနှစ်တုန်းက ကနေဒါ လေကြောင်းလိုင်းတစ်ခုဟာ လေယာဉ်ပေါ်မှာ ပြင်သစ်ဝိုင်တိုက်မယ်လို့ ကြေညာပြီး တကယ်တမ်း ကျတော့ Sparking သာတိုက်တဲ့အတွက် လေကြောင်းလိုင်းကို တရားစွဲပြီးတော့ လျော်ကြေးငွေ အများကြီး ပေးဆောင်စေခဲ့ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ အထက်ပါကဲ့သို့ ကုန်ပစ္စည်းများကို ၎င်းတို့ ဖော်ညွှန်းကြော်ငြာထားသည့် အချက်များနှင့်အညီ မှန်ကန်စွာထုတ်လုပ်ရောင်းချခြင်း ဟုတ်/မဟုတ် တိုက်ဆိုင်စစ်ဆေး အတည်ပြုခြင်းမရှိဘဲနဲ့ အများပြည်သူတို့ထံ ကျယ်ပြန့်စွာရောက်ရှိအောင် ကြော်ငြာ ခွင့်ပြုနေခြင်းဟာ စားသုံးသူပြည်သူများအတွက် များစွာနစ်နာစေနိုင်ပါသဖြင့် နိုင်ငံတော်နှင့် ပြည်သူ များ၏အကျိုးငှာ ဥက္ကဋ္ဌကြီးမှတစ်ဆင့် မေးမြန်းလိုသည်မှာ ယနေ့မြန်မာနိုင်ငံတွင် စီးပွားရေး လုပ်ငန်းရှင်အချို့သည် မီဒီယာပေါင်းစုံကို အသုံးပြုပြီးတော့ အလှကုန်၊ ဆေးဝါး၊ စားသောက်ကုန်နှင့် စိုက်ပျိုးရေးလုပ်ငန်းသုံး ကုန်ပစ္စည်းမျိုးစုံတို့ကို ပကတိအခြေအနေမှန်နှင့် များစွာကွာဟပြီးတော့ ယုတ္တိမတန်စွာ လွန်လွန်ကဲကဲ အမွှမ်းတင်ကြော်ငြာနေကြခြင်းများအား ကြပ်မတ်ထိန်းသိမ်းရန် အစီအစဉ် ရှိ/မရှိ သိရှိလိုပါကြောင်း မေးမြန်းအပ်ပါတယ်ခင်ဗျား။ အားလုံးကို ကျေးဇူးတင်ပါတယ်။
</speech>
<speech type='speaker'>
မေးခွန်းနဲ့ ပတ်သက်ပြီး ပြန်ကြားရေးဝန်ကြီးဌာန၊ ဒုတိယဝန်ကြီးက ဖြေကြား ပေးဖို့ ဖြစ်ပါတယ်။
</speech>
<speech>
<agency id='24'>
ဦးအောင်လှထွန်း (ဒုတိယဝန်ကြီး၊ ပြန်ကြားရေးဝန်ကြီးဌာန)
</agency>
အမျိုးသားလွှတ်တော် ဥက္ကဋ္ဌကြီးနှင့် လွှတ်တော်ကိုယ်စားလှယ်တော်များ၊ ဖိတ်ကြားထားသော ဧည့်သည်တော်များအားလုံး စိတ်၏ချမ်းသာခြင်း၊ ကိုယ်၏ကျန်းမာခြင်းနှင့် ပြည့်စုံပါစေကြောင်း ဆုတောင်းမေတ္တာပို့သ ဂါရဝပြုအပ် ပါတယ်ခင်ဗျား။ ကျွန်တော်ကတော့ ပြန်ကြားရေးဝန်ကြီးဌာန၊ ဒုတိယဝန်ကြီး ဦးအောင်လှထွန်း ဖြစ်ပါတယ်။ ကျွန်တော့်အနေနဲ့ ပြန်ကြားရေးဝန်ကြီးဌာန၊ ပြည်ထောင်စုဝန်ကြီးရဲ့ ကိုယ်စား မန္တလေးတိုင်း ဒေသကြီး အမှတ်(၂)မဲဆန္ဒနယ် အမျိုးသားလွှတ်တော်ကိုယ်စားလှယ် ဦးထွန်းထွန်းဦး ရဲ့ ကြယ်ပွင့်ပြ မေးခွန်းအပေါ် ရှင်းလင်းဖြေကြားသွားမှာဖြစ်ပါတယ်။ ဒီမေးခွန်းကိုမေးမြန်းခဲ့တဲ့ မန္တလေးတိုင်း ဒေသကြီး အမှတ်(၂)မဲဆန္ဒနယ် အမျိုးသားလွှတ်တော်ကိုယ်စားလှယ် ဦးထွန်းထွန်းဦး ကို အထူးပင် ကျေးဇူးတင်ရှိပါတယ်ခင်ဗျား။﻿ ဥက္ကဋ္ဌကြီးခင်ဗျား။ ရှေးဦးစွာ နိုင်ငံပိုင်မီဒီယာများမှာ ကုန်ပစ္စည်းကြော်ငြာများနဲ့ ပတ်သက်လို့ လုပ်ကိုင်ဆောင်ရွက်နေပုံကို အနည်းငယ်ရှင်းလင်းတင်ပြလိုပါတယ်။ ပြန်ကြားရေးဝန်ကြီးဌာန၊ မြန်မာ့ အသံနှင့်ရုပ်မြင်သံကြားမှာ စီးပွားရေးလုပ်ငန်းရှင်တွေ ကုန်ပစ္စည်းများ ကြော်ငြာလာရောက်ထည့်သွင်း တဲ့အခါ သင့်တင့်လျောက်ပတ်တဲ့ ကြော်ငြာဈေးနှုန်းများဖြင့် ကောက်ခံပြီး ဝန်ကြီးဌာနက ဖွဲ့စည်းပေး ထားတဲ့ မြန်မာ့အသံနှင့် ရုပ်မြင်သံကြားဆင်ဆာဘုတ်အဖွဲ့သို့ တင်ပြကာ စိစစ်ခွင့်ပြု ဆောင်ရွက်ပေး လျက်ရှိပါတယ်။ အဲဒီလိုစိစစ်ရာမှာလည်း ချမှတ်ထားတဲ့မူဝါဒနှင့်အညီ ကြော်ငြာမယ့်ကုန်ပစ္စည်းရဲ့ ကုန်အမှတ်တံဆိပ်၊ ကုန်ပစ္စည်းမှတ်ပုံတင်လက်မှတ်၊ ကုမ္ပဏီမှတ်ပုံတင်လက်မှတ်၊ FDA ခွင့်ပြုချက်၊ သက်ဆိုင်ရာဝန်ကြီးဌာနများရဲ့ ထောက်ခံချက် စတဲ့ လိုအပ်တဲ့စာရွက်၊ စာတမ်းများနဲ့အတူ ပြသမယ့် ဗီဒီယိုဖိုင်ကို စနစ်တကျ စိစစ်ဆောင်ရွက်ခြင်းဖြစ်ပါတယ်။ အဲဒီလို စိစစ်ဆောင်ရွက်ရာမှာ ပြန်ကြားရေး ဝန်ကြီးဌာနမှ ထုတ်ပြန်ထားတဲ့ ကြော်ငြာမူဝါဒအရ နိုင်ငံတော်အလံ၊ နိုင်ငံတော်အထိမ်းအမှတ်တံဆိပ်၊ နိုင်ငံတော်သီချင်း၊ နိုင်ငံတော်အကြီးအကဲနှင့် ငွေကြေးသင်္ကေတများကို မလေးစားတဲ့တင်ပြမှုများ၊ နိုင်ငံတော်ရဲ့ အချုပ်အခြာအာဏာနှင့် နယ်မြေပိုင်ဆိုင်မှုကို ထိခိုက်စေတဲ့ ဖန်တီးတင်ပြမှုများ၊ ပြည်ထောင်စု ရွေးကောက်ပွဲကော်မရှင်ရဲ့ ညွှန်ကြားချက်၊ လမ်းညွှန်ချက်များမှအပ နိုင်ငံရေးဆိုင်ရာကြော်ငြာများ၊ နိုင်ငံရေးပါတီတစ်ခုခုရဲ့ နိုင်ငံရေးမူဝါဒ သို့မဟုတ် ရပ်တည်ချက်များနဲ့ သက်ဆိုင်တဲ့ကြော်ငြာများကို လက်ခံခွင့်ပြုခြင်းမရှိကြောင်း တင်ပြလိုပါတယ်။ ဒါ့အပြင် နိုင်ငံတော်အတွင်း နေထိုင်ကြတဲ့ တိုင်းရင်းသားတစ်မျိုးမျိုးရဲ့ လူမျိုးရေး သို့မဟုတ် ယဉ်ကျေးမှုကို ထိခိုက်မုန်းတီးစိတ်ဖြစ်ပေါ်စေတဲ့ ကြော်ငြာများ၊ ကိုးကွယ်ယုံကြည်မှုကို နှိမ့်ချစော်ကားရာရောက်တဲ့ ကြော်ငြာများ၊ ကာမ၊ ရာဂကို လှုံဆော်ရာရောက်တဲ့စာများ၊ ပုံများ၊ ဝတ်စားဆင်ယင်မှုများ၊ ရာဇဝတ်မှု၊ အကြမ်းဖက်မှု၊ လောင်းကစားမှုနှင့် မူးယစ်ဆေးဝါးသုံးစွဲမှုများကို အားပေးလှုံဆော်တဲ့ ကြော်ငြာများ၊ လူကုန်ကူးမှုကို အားပေးတဲ့ကြော်ငြာများ၊ မသန်စွမ်းသော ပုဂ္ဂိုလ်များအား နှိမ့်ချစော်ကား ပျက်ရယ်ပြုလှောင်ပြောင်သည့် ကြော်ငြာများ၊ ဆေးဝါးနှင့်ပတ်သက် ၍လည်း သမာရိုးကျမဟုတ်သော ကုထုံးများ၊ လောကီပညာ၊ ဂမ္ဘီရပညာ သို့မဟုတ် အလားတူ ကုထုံးများ၊ အလွန်အကြူး အမွှမ်းတင်ထားတဲ့ ပစ္စည်းများနဲ့ စားသောက်ကုန်များ၊ အရက်သေစာနှင့် ဆေးလိပ်၊ ဆေးတံများ စတဲ့ကြော်ငြာများကို လက်ခံဆောင်ရွက်ခြင်းမပြုကြောင်း တင်ပြလိုပါတယ်။ ဥက္ကဋ္ဌကြီးခင်ဗျား။ မိမိတို့ရဲ့ ကုန်ပစ္စည်းများကို ပကတိအခြေအနေနှင့် ကွာဟပြီး ယုတ္တိ မတန်စွာ အလွန်အကြူး အမွှမ်းတင်လျက် ကြော်ငြာနေကြခြင်းမှာ ကြော်ငြာလောက၏ သဘာဝတစ်ခု ဟုဆိုနိုင်သော်လည်း ၎င်းတို့ထုတ်လုပ်သည့် ကုန်ပစ္စည်းများအား အများပြည်သူသိရှိစေရန် ကြော်ငြာ တဲ့အခါ ပြန်ကြားရေးဝန်ကြီးဌာန၊ အများပြည်သူဝန်ဆောင်မှုမီဒီယာဆိုင်ရာ ကြော်ငြာ မူဝါဒအတိုင်း လိုက်နာရန်ဆောင်ရွက်လျက်ရှိပါတယ်။ ပြန်ကြားရေးဝန်ကြီးဌာန၊ မြန်မာ့အသံနှင့် ရုပ်မြင်သံကြားမှ နေ့စဉ်ထုတ်လွှင့်လျက်ရှိတဲ့ ရေဒီယို၊ ရုပ်မြင်သံကြားအစီအစဉ်များ၊ နိုင်ငံပိုင်သတင်းစာများ၊ အကျိုးတူ ဆောင်ရွက်လျက်ရှိတဲ့ ရုပ်သံလွှင့်ကုမ္ပဏီများ၊ FM ကုမ္ပဏီများအတွက် အများပြည်သူဝန်ဆောင်မှု မီဒီယာဆိုင်ရာ ကြော်ငြာမူဝါဒကို ထုတ်ပြန်ထားတဲ့အတိုင်း တိကျစွာ လိုက်နာရန် ဆောင်ရွက်စေလျက် ရှိပါတယ်။ လိုအပ်ချက်များရှိပါကလည်း သတိပေးကြပ်မတ်ဆောင်ရွက်ဖို့ စီစဉ်သွားမှာ ဖြစ်ပါတယ်။﻿ ထို့အပြင် မြန်မာနိုင်ငံ သတင်းမီဒီယာကောင်စီက ၃-၅-၂၀၁၄ ရက်နေ့မှာ ထုတ်ပြန်ထားခဲ့တဲ့ သတင်း၊ မီဒီယာကျင့်ဝတ် အပိုဒ် ၂၃ မှာ ကြော်ငြာခြင်း၊ ကုန်ပစ္စည်းများ ထည့်သွင်းဖော်ပြခြင်းနှင့် ကြော်ငြာ မဟုတ်သော အစီအစဉ်များတွင် လိုက်နာဆောင်ရွက်ရန်လိုအပ်သည်များကို အတိအကျ ပြဋ္ဌာန်းထား ပြီးဖြစ်ကြောင်း တင်ပြလိုပါတယ်။ ဥက္ကဋ္ဌကြီးခင်ဗျား။ နောက်ဆုံးအနေနဲ့ တင်ပြလိုတာကတော့ ပြန်ကြားရေးဝန်ကြီးဌာန အနေဖြင့် ထိန်းချုပ်ကွပ်ကဲခြင်း မပြုနိုင်တဲ့ ဆိုရှယ်မီဒီယာ၊ လူမှုကွန်ယက်များအပါအဝင် မီဒီယာ ပေါင်းစုံတွင် ကုန်ပစ္စည်းမျိုးစုံကို ယုတ္တိမတန်စွာ အမွှမ်းတင်လျက် ကြော်ငြာနေကြခြင်းရဲ့ အန္တရာယ် ဆိုးကို ပြန်ကြားရေးဝန်ကြီးဌာနအနေဖြင့် ကောင်းစွာသိရှိနားလည်ပါကြောင်း၊ ယင်းတို့ကို ပိုမို ထိရောက်စွာ ဟန့်တားနိုင်ရန်အတွက် အခြားသောဝန်ကြီးဌာနများ၊ အစိုးရမဟုတ်သော ပြည်တွင်း၊ ပြည်ပအဖွဲ့အစည်းများနှင့် ပူးပေါင်းဆောင်ရွက်ရန် အသင့်ရှိပါကြောင်း ဖြေကြားအပ်ပါတယ်ခင်ဗျား။ အားလုံးကို ကျေးဇူးတင်ပါတယ်။
</speech>
<speech type='speaker'>
မေးခွန်းလာရောက် ဖြေကြားပေးတဲ့ ပြည်ထောင်စုအဆင့် အဖွဲ့အစည်းဝင် များ မိမိအစီအစဉ် ပြီးဆုံးလျှင် ပြန်လည်ထွက်ခွာနိုင်ပါတယ်
</speech>
ဆက်လက်ပြီး လွှတ်တော်ကိုယ်စားလှယ်ငါးဦး မေးမြန်းတဲ့ မေးခွန်းများဟာ ပို့ဆောင်ရေးနှင့် ဆက်သွယ်ရေးဝန်ကြီးဌာန၊ ဒုတိယဝန်ကြီး တစ်ဦးတည်းက ဖြေကြားရမယ့် မေးခွန်းများ ဖြစ်ပါတယ်။ လွှတ်တော်ကိုယ်စားလှယ်များက သက်ဆိုင်ရာ မေးခွန်းတွေကို တစ်ဆက်တည်း မေးမြန်းပြီးမှ ဒုတိယ ဝန်ကြီးက တစ်ခုချင်း ဖြေကြားပေးဖို့ ဖြစ်ပါတယ်။
<title>
မကွေးတိုင်းဒေသကြီး၏ ဧရာဝတီမြစ်ကြောင်း တစ်လျှောက်ရှိ ကျေးရွာတို့တွင် မြစ်ကမ်းပါးပြိုကျမှုများလျော့ပါးသွားရေးအတွက် ပို့ဆောင်ရေးနှင့် ဆက်သွယ်ရေးဝန်ကြီးဌာနအနေဖြင့် ခေတ်မီကျွမ်းကျင်သည့် နည်းပညာများနှင့်အတူ ရေရှည်စီမံကိန်းများ ချမှတ်လျက် လုပ်ကိုင်ဆောင်ရွက်ပေးရန် အစီအစဉ် ရှိ/မရှိနှင့် စပ်လျဉ်းသည့် မေးခွန်း
</title>
<speech type='speaker'>
ပထမဦးစွာ မကွေးတိုင်းဒေသကြီး မဲဆန္ဒနယ်အမှတ်(၆)မှ ဦးဝင်းမောင် က မကွေးတိုင်းဒေသကြီး၏ ဧရာဝတီမြစ်ကြောင်းတစ်လျှောက်ရှိ ကျေးရွာတို့တွင် မြစ်ကမ်းပါးပြို ကျမှုများ လျော့ပါးသွားရေးအတွက် ပို့ဆောင်ရေးနှင့် ဆက်သွယ်ရေးဝန်ကြီးဌာနအနေဖြင့် ခေတ်မီကျွမ်းကျင်သည့် နည်းပညာများနှင့်အတူ ရေရှည်စီမံကိန်းများ ချမှတ်လျက် လုပ်ကိုင်ဆောင်ရွက်ပေးရန် အစီအစဉ် ရှိ/မရှိနဲ့ စပ်လျဉ်းတဲ့ မေးခွန်း မေးမြန်းဖို့ ဖြစ်ပါတယ်။
</speech>
<speech>
<mp id='1280'>ဦးဝင်းမောင်၊ မကွေးတိုင်းဒေသကြီး မဲဆန္ဒနယ်အမှတ်(၆)</mp>
လေးစားရပါသော အမျိုးသားလွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်အပေါင်း မင်္ဂလာပါ။ ကျွန်တော်ကတော့﻿ မကွေးတိုင်းဒေသကြီး မဲဆန္ဒနယ်အမှတ်(၆)က အမျိုးသားလွှတ်တော်ကိုယ်စားလှယ် ဦးဝင်းမောင် ဖြစ်ပါတယ်။ ကျွန်တော်မေးမယ့် မေးခွန်းကတော့ မကွေးတိုင်းဒေသကြီး၏ ဧရာဝတီမြစ်ကြောင်း တစ်လျှောက်ရှိ ကျေးရွာများမှာ မြစ်ကမ်းပါးပြိုကျမှုများ လျော့ပါးသွားရေးအတွက် ပို့ဆောင်ရေးနှင့် ဆက်သွယ်ရေးဝန်ကြီးဌာနအနေဖြင့် ခေတ်မီကျွမ်းကျင်သည့် နည်းပညာများနှင့်အတူ ရေရှည်စီမံကိန်းများ ချမှတ်လျက် လုပ်ကိုင်ဆောင်ရွက်ပေးရန် အစီအစဉ် ရှိ/မရှိ ဖြစ်ပါတယ်။ မေးမြန်းရတဲ့ အကျိုးကြောင်းဖော်ပြချက်ကတော့ ပြည်ထောင်စုသမ္မတမြန်မာနိုင်ငံတော်မှာ မြစ်ကြီးအများစုဟာ မြောက်မှတောင်သို့ ပုံမှန်စီးဆင်းလျက်ရှိပါတယ်။ ထိုသို့စီးဆင်းရာမှာ မြေများကို ကုပ်တွယ်ထားတဲ့ သစ်တော၊ သစ်ပင်များ နည်းပါး၍ မိုးရေများနဲ့အတူ မြစ်အတွင်း မြေကြီးများပါဝင် လာမှုများပြားလာခြင်းကြောင့် မြစ်ကြောင်းများဟာ တိမ်ကောလာပြီး မြစ်ကမ်းဘေးများကို ရေတိုက်စား ခြင်းတွေဟာ များပြားလာကြောင်း လေ့လာတွေ့ရှိရပါတယ်။ မြစ်ကမ်းပါးရေတိုက်စားခြင်းကို ကာကွယ်ရန် နိုင်ငံတော်ရဲ့ ဘဏ္ဍာငွေ၊ ပြည်သူရဲ့စိုက်ထုတ်ငွေတို့ဖြင့် ကမ်းထိန်းနံရံများဟာ ဒေသရဲ့လိုအပ်ချက်နဲ့ အညီ လုပ်ကိုင်လာကြောင်း လေ့လာတွေ့ရှိရပါတယ်။ ဒီနေရာမှာ တစ်ခုပြောချင်တာကတော့ မိမိနဲ့အဖွဲ့က မကွေးတိုင်းဒေသကြီး၊ စလင်းမြို့နယ် ဧရာဝတီမြစ်ကြောင်းတစ်လျှောက်ရှိ လေ့လာခြင်းများကို ၂၉-၁၁-၂၀၁၇ နေ့တွင် လုပ်ဆောင်ခဲ့တဲ့ နေရာမှာ တလင်းကြီးကုန်းကျေးရွာ၌ စနစ်ကျသော ကမ်းထိန်းနံရံကို နိုင်ငံတော်က ကျပ်သိန်းပေါင်း (၆၀၀၀)ကျော် ကုန်ကျခံလျက် လုပ်ကိုင်ဆောင်ရွက်ခဲ့တဲ့နေရာမှာ တလင်းကြီးကုန်းရွာအတွက် အတော်အတန် အဆင်ပြေခဲ့သော်လည်း ၎င်းကျေးရွာရဲ့ အောက်ဘက်မှာရှိတဲ့ ပေါက်လေးပင်၊ လက်ပံဦး၊ ဆင်ပွတ်ကျေးရွာများမှ ရေကြောင်းပြောင်းလဲမှုအရ မြစ်ကမ်းပါးပြိုခြင်းဒဏ်ကို ၂၀-၁၂-၂၀၁၇ နေ့ထိ ခံစားလျက်ရှိကြောင်း လေ့လာတွေ့ရှိရပါတယ်။ ထို့အတူပဲ ဘိုကုန်း၊ ကျူတော ကမ်းထိန်းနံရံများ လုပ်ခြင်းအားဖြင့် ဆင်မကျွန်းကျေးရွာမှာ ကမ်းများပြို ရသလို အိမ်များ၊ စာသင်ကျောင်းများ ပြောင်းရွှေ့ရပါတယ်။ ဒီနေရာမှာ ဖြည့်စွက်တင်ပြ ချင်တာကတော့ ကျွန်တော်က Technician တော့မဟုတ်ပါဘူး။ မင်းဘူး - စကုတံတား မန်းချောင်း ရေတိုက်စားလို့ ကမ်းထိန်းနံရံပြုလုပ်ထားသလို ရေကြောင်းလျှော်ပြီး သောင်ကိုတူးထားတဲ့အတွက် နောက် (၂) နှစ်၊ (၃)နှစ်ရှိပါပြီ။ နောက်ထပ် ဒီကမ်းကို ရေတိုက်စားမှုမရှိကြောင်း လေ့လာတွေ့ရှိရပါတယ်။ အဲဒီတော့ မြစ်များကို ကမ်းထိန်းနံရံပြု လုပ်ခြင်းလုပ်ငန်းတွေဟာ နိုင်ငံတော်က ပြည်သူတွေအတွက် ငွေကြေးမြောက်များစွာ အကုန်အကျခံလျက် လုပ်ကိုင်နေခြင်းအပေါ် ပြန်လည်ပြီး လေ့လာဆန်းစစ်ရန် လိုကြောင်း လေ့လာတွေ့ရှိရပါတယ်။ လေးစားရပါသော ဥက္ကဋ္ဌကြီးခင်ဗျား။ မကွေးတိုင်းဒေသကြီး၊ ဧရာဝတီမြစ်ကြောင်း တစ်လျှောက်ရှိ ကျေးရွာတို့မှာ မြစ်ကမ်းပါးပြိုကျမှုများ လျော့ပါးသွားရေးအတွက် ပို့ဆောင်ရေးနှင့် ဆက်သွယ်ရေးဝန်ကြီးဌာနအနေဖြင့် ခေတ်မီကျွမ်းကျင်တဲ့ နည်းပညာများနှင့်အတူ ရေရှည်စီမံကိန်းများ ချမှတ်ပြီး လုပ်ကိုင်ဆောင်ရွက်ပေးရန် အစီအစဉ် ရှိ/မရှိ လေးစားစွာ ဓာတ်ပုံအထောက်အထားတွေနဲ့ အတူ ပူးတွဲတင်ပြ မေးမြန်းအပ်ပါတယ်ခင်ဗျား။ ကျေးဇူးတင်ပါတယ်။﻿
<title>
ရန်ကုန်မြောက်ပိုင်းခရိုင်၊ မှော်ဘီမြို့နယ်၊ မြန်မာ့ဆက်သွယ်ရေးလုပ်ငန်း၊ စာတိုက်နှင့် ကြေးနန်း ဆက်သွယ်ရေးရုံးသည် လွန်ခဲ့သော နှစ်(၄၀)ကတည်းက ပြည်ထောင်စုအစိုးရ၏ ငွေလုံးငွေရင်း ဘတ်ဂျက်ဖြင့် ဆောက်လုပ်ခဲ့ပြီး နှစ်ကာလကြာမြင့်သည်နှင့်အမျှ တစ်စတစ်စ ယိုယွင်းပျက်စီးလာပြီး ၂၀၁၇ ခုနှစ်အတွင်း ငလျင်ဒဏ် နှစ်ကြိမ်ခံရကာ နောက်တစ်ကြိမ် ထပ်လှုပ်လျှင် မခံနိုင်တော့ဘဲ ပြိုကျပျက်စီးမည့်အပြင် ဝန်ထမ်းများ၏ အသက်ဘေးအန္တရာယ် ထိခိုက်သေဆုံးနိုင်မည်ကို စိုးရိမ်ရ ပါသောကြောင့် အနီးစပ်ဆုံးဘဏ္ဍာရေးနှစ်တွင် အဆောက်အဦအသစ် ဆောက်လုပ်ပေးနိုင်ခြင်း ရှိ/မရှိ သိရှိလိုခြင်းနှင့် စပ်လျဉ်းသည့် မေးခွန်း။
</title>
<speech type='speaker'>
ဆက်လက်ပြီး ရန်ကုန်တိုင်းဒေသကြီး မဲဆန္ဒနယ်အမှတ်(၉)မှ ဦးဖေချစ် က ရန်ကုန်မြောက်ပိုင်းခရိုင်၊ မှော်ဘီမြို့နယ်၊ မြန်မာ့ဆက်သွယ်ရေးလုပ်ငန်း၊ စာတိုက်နှင့်ကြေးနန်း ဆက်သွယ်ရေးရုံးသည် လွန်ခဲ့သော နှစ်(၄၀)ကတည်းက ပြည်ထောင်စုအစိုးရ၏ ငွေလုံးငွေရင်း ဘတ်ဂျက်ဖြင့် ဆောက်လုပ်ခဲ့ပြီး နှစ်ကာလကြာမြင့်သည်နှင့်အမျှ တစ်စတစ်စ ယိုယွင်းပျက်စီးလာပြီး ၂၀၁၇ ခုနှစ်အတွင်း ငလျင်ဒဏ် နှစ်ကြိမ်ခံရကာ နောက်တစ်ကြိမ် ထပ်လှုပ်လျှင် မခံနိုင်တော့ဘဲ ပြို ကျပျက်စီးမည့်အပြင် ဝန်ထမ်းများ၏ အသက်ဘေးအန္တရာယ် ထိခိုက်သေဆုံးနိုင်မည်ကို စိုးရိမ်ရပါ သောကြောင့် အနီးစပ်ဆုံးဘဏ္ဍာရေးနှစ်တွင် အဆောက်အဦအသစ် ဆောက်လုပ်ပေးနိုင်ခြင်း ရှိ/မရှိ နဲ့ စပ်လျဉ်းတဲ့ မေးခွန်း မေးမြန်းဖို့ ဖြစ်ပါတယ်
</speech>
<speech>
<mp id='1325'>ဦးဖေချစ်၊ ရန်ကုန်တိုင်းဒေသကြီး မဲဆန္ဒနယ်အမှတ်(၉)</mp>
လေးစားရပါသော အမျိုးသား လွှတ်တော်ဥက္ကဋ္ဌ၊ ပြည်ထောင်စုအဆင့် အဖွဲ့အစည်းဝင်များနှင့် အမျိုးသားလွှတ်တော်ကိုယ်စားလှယ် များအားလုံး ကိုယ်၏ကျန်းမာခြင်း၊ စိတ်၏ချမ်းသာခြင်းများ ပြည့်စုံလျက် မင်္ဂလာအပေါင်း ခညောင်း ကြပါစေကြောင်း ဦးစွာပထမ နှုတ်ခွန်းဆက်သ မေတ္တာပို့အပ်ပါတယ်။ ကျွန်တော်က ရန်ကုန်တိုင်း ဒေသကြီး မဲဆန္ဒနယ်အမှတ်(၉)ရဲ့ ရွေးချယ်ခံ အမျိုးသားလွှတ်တော်ကိုယ်စားလှယ် ဦးဖေချစ် ဖြစ်ပါတယ်။ ကျွန်တော်ရဲ့ မေးခွန်းကို အထောက်အကူဖြစ်စေဖို့ Projector Power Point အသုံးပြုခွင့် ပေးပါရန် ကြိုတင်တောင်းခံအပ်ပါတယ်ခင်ဗျား။ ရန်ကုန်မြောက်ပိုင်းခရိုင်၊ မှော်ဘီမြို့နယ် မြန်မာ့ဆက်သွယ်ရေးလုပ်ငန်း စာတိုက်နှင့်ကြေးနန်း ဆက်သွယ်ရေးရုံးအဆောက်အဦဟာ ၁၉၇၈ ခုနှစ်ကစ၍ ဆောက်လုပ်ခဲ့သော အဆောက်အဦ ဖြစ်ပါတယ်။ ပြည်ထောင်စုအစိုးရရဲ့ ငွေလုံးငွေရင်းဘတ်ဂျက်ဖြင့် ပြည်သူ့ဆောက်လုပ်ရေးလုပ်ငန်းမှ တာဝန်ယူ တည်ဆောက်ပေးခဲ့ခြင်း ဖြစ်ပါတယ်။ ၂၀၁၆ ခုနှစ် စာရင်းအရ မှော်ဘီမြို့နယ်ရဲ့ လူဦးရေ(၂၇၄၆၈၀)ဦး၊ ရပ်ကွက်နှင့် ကျေးရွာအုပ်စု(၄၃)အုပ်စု၊ မြို့နယ်အဆင့် ဌာနဆိုင်ရာရုံး(၁၅)ရုံး၊ လေတပ်အပါအဝင် တပ်မတော်တပ်ရင်းတပ်ဖွဲ့ (၃၇)ဖွဲ့၊ တပ်မတော်လေ့ကျင့်ရေးကျောင်း (၄)ကျောင်းတို့သည် အဆိုပါ ဆက်သွယ်ရေးလုပ်ငန်း စာတိုက်နှင့်ကြေးနန်းဆက်သွယ်ရေး(မြို့နယ်ရုံး)ကို အားထားနေရပါတယ်။﻿ ဖွဲ့စည်းပုံအရ ဝန်ထမ်းအင်အားလျော့နည်းသည်က အဓိကမဟုတ်ပါ။ ရုံးအဆောက်အဦမှာ လွန်ခဲ့သော နှစ်(၄၀)ကတည်းက ဆောက်လုပ်ခဲ့တဲ့အတွက်ကြောင့် နှစ်ကာလကြာမြင့်သည်နှင့်အမျှ တစ်စတစ်စ ယိုယွင်းပျက်စီးလာပြီး ယခင့်ယခင်နှစ်များ မြေငလျင်လှုပ်ခဲ့၊ လေပြင်းမုန်တိုင်း တိုက်ခဲ့စဉ် ကလည်း မသိသာသော်လည်း ၂၀၁၇ ခုနှစ်အတွင်း မြေငလျင်နှစ်ကြိမ်လှုပ်ရာ Power Point မှာ တင်ပြထားတဲ့အတိုင်း အဆောက်အဦအတွင်းပိုင်းရော၊ အပြင်ပိုင်းအားလုံး အက်ကွဲပေါက်ပြဲလျက် ရှိပါတယ်။ ပြို ကျလုနီးပါးဖြစ်နေပါပြီ။ ၂၀၁၄-၂၀၁၅ ဘဏ္ဍာရေးနှစ်အတွင်းမှာ ရန်ကုန်တိုင်းဒေသကြီး အစိုးရအဖွဲ့မှ လာရောက်စစ်ဆေးစဉ် ပြည်ထောင်စုဒုတိယဝန်ကြီးကိုယ်တိုင် ယခုအဆောက်အဦအား အကြီးစားပြင်ဆင်မှုနှင့်မရတော့ဘဲ အသစ်ထပ်ဆောက်ပေးရမည်ဖြစ်၍ ဘတ်ဂျက်တင်ရန် မှာသွား ခဲ့ပါတယ်။ သို့သော်လည်း ယခုဘဏ္ဍာရေးနှစ်ရောက်သည်အထိ စီမံကိန်းလုပ်ငန်းများတွင် မပါဝင် သေးကြောင်း သိရှိရပါတယ်။ နောက်တစ်ကြိမ် ငလျင်ထပ်လှုပ်ပါက မခံနိုင်တော့ဘဲ ပြိုကျပျက်စီးမည့် အပြင် ဝန်ထမ်းများ အသက်ဘေးအန္တရာယ်ထိခိုက်သေဆုံးမည်ကို စိုးရိမ်ရပါသောကြောင့် အနီးစပ်ဆုံး ဘဏ္ဍာရေးနှစ်တွင် အဆောက်အဦအသစ် ဆောက်လုပ်ပေးနိုင်ခြင်း ရှိ/မရှိကို လွှတ်တော်ဥက္ကဌကြီး မှတစ်ဆင့် မေးမြန်းအပ်ပါတယ်ခင်ဗျား။ အားလုံးကို ကျေးဇူးတင်ပါတယ်။
</speech>
<title>
မကွေးတိုင်းဒေသကြီး၊ ကျောက်ထုမြို့ရှိ ကျောက်ထုလေယာဉ်ကွင်းကို ပြည်သူများ ခရီးသွားလာမှု အဆင်ပြေစေရေးအတွက် လေယာဉ်များ ဆင်းသက် အသုံးပြုရန် အစီအစဉ် ရှိ/မရှိနှင့် စပ်လျဉ်းသည့် မေးခွန်း
</title>
<speech type='speaker'>
ဆက်လက်ပြီး ချင်းပြည်နယ် မဲဆန္ဒနယ်အမှတ်(၁၀)မှ ဦးလားလ်မင်းထန် က မကွေးတိုင်းဒေသကြီး၊ ကျောက်ထုမြို့ရှိ ကျောက်ထုလေယာဉ်ကွင်းကို ပြည်သူများ ခရီးသွားလာမှု အဆင်ပြေစေရေးအတွက် လေယာဉ်များ ဆင်းသက်အသုံးပြုရန် အစီအစဉ် ရှိ/မရှိနှင့် စပ်လျဉ်းတဲ့ မေးခွန်း မေးမြန်းဖို့ ဖြစ်ပါတယ်
</speech>
<speech>
<mp id='1238'>ဦးလားလ်မင်းထန်၊ ချင်းပြည်နယ် မဲဆန္ဒနယ်အမှတ်(၁၀)</mp>
လေးစားရပါသော အမျိုးသားလွှတ်တော် ဥက္ကဋ္ဌကြီးနှင့်တကွ ပို့ဆောင်ရေးနှင့် ဆက်သွယ်ရေးဝန်ကြီးဌာနမှ ဒုတိယဝန်ကြီး၊ အမျိုးသားလွှတ်တော်ကိုယ်စားလှယ်များနှင့် ဧည့်သည်တော်များအားလုံး မင်္ဂလာအပေါင်းနဲ့ ပြည့်စုံ ကြပါစေလို့ နှုတ်ခွန်းဆက်သအပ်ပါတယ်။ ကျွန်တော်ကတော့ ချင်းပြည်နယ် မဲဆန္ဒနယ်အမှတ်(၁၀)မှ အမျိုးသားလွှတ်တော်ကိုယ်စားလှယ် ဦးလားလ်မင်းထန် ဖြစ်ပါတယ်။ ဥက္ကဋ္ဌကြီးခင်ဗျား။ ဒီနေ့ ကြယ်ပွင့်ပြ မေးချင်တဲ့မေးခွန်းကတော့ မကွေးတိုင်းဒေသကြီး၊ ကျောက်ထုမြို့ရှိ ကျောက်ထု လေယာဉ်ကွင်းအား ခရီးသွားပြည်သူများ သွားလာမှုအဆင်ပြေစေရေး အတွက် လေယာဉ်များ ဆင်းသက်အသုံးပြု ရန် အစီအစဉ် ရှိ/မရှိ မေးခွန်းနဲ့ပတ်သက်ပြီးမှ မေးမြန်း သွားမှာဖြစ်ပါတယ်။ Power Point သုံးစွဲခွင့်ပြုရန် တင်ပြအပ်ပါတယ်ခင်ဗျား။
</speech>
ဥက္ကဋ္ဌကြီးခင်ဗျား။ မကွေးတိုင်းဒေသကြီး၊ ဆောမြို့နယ်၊ ကျောက်ထုမြို့တွင် ကျောက်ထု လေယာဉ်ကွင်း အဟောင်းနဲ့ ကျောက်ထုလေယာဉ်ကွင်း အသစ်ဆိုပြီးတော့မှ နှစ်ခုရှိပါတယ်။ ကျောက်ထု လေယာဉ်ကွင်းအဟောင်းကို ၁၉၄၉ ခုနှစ်တွင် အလျားပေ(၄၅၀၀)၊ အကျယ်ပေ(၁၀၀) ဖြင့် စတင်တည်ဆောက်ခဲ့တယ်လို့ သိရပါတယ်။ ၁၉၅၃ ခုနှစ်တွင် တွင်အော်တာလေယာဉ်များ၊ ဒါကိုတာ လေယာဉ်များ ဆင်းသက်အသုံးပြုခဲ့တယ်လို့ သိရပါတယ်။ အဆိုပါလေယာဉ်ကွင်းသည် ပြေးလမ်းထပ်မံတိုးချဲ့ရန် မြေနေရာမရှိတော့ပါသဖြင့် မြန်မာနိုင်ငံတွင် လေယာဉ်ကြီးများ အသုံးပြု လာတဲ့အချိန်မှာ ဆင်းသက်ရန် အခက်အခဲရှိနေပါသဖြင့် ထိုလေယာဉ်ကွင်းကို ဆက်လက်အသုံး မပြု တော့ဘူးဆိုတာ သိရှိရပါတယ်။ ယခင်တပ်မတော်အစိုးရလက်ထက်တွင် ကျောက်ထုမြို့တောင်ဘက် မြောင်းကြီးလယ်တော် ကွင်းမြေနေရာတွင် အလျားပေ(၁၀၀၀၀)၊ အကျယ်ပေ(၁၀၀)ရှိသော လေယာဉ်ကွင်းသစ်ကြီးကို တည်ဆောက်ခဲ့ပြီး ၁၀-၇-၂၀၀၄ ရက်နေ့တွင် ဖွင့်လှစ်ခဲ့တယ်လို့ သိရှိရပါတယ်။ ၎င်းလေယာဉ်ကွင်း ဟာဆိုလို့ရှိရင် နိုင်ငံတော်၏ဘဏ္ဍာငွေကို ကျပ်သန်းပေါင်းများစွာ အကုန်အကျခံပြီးမှ တည်ဆောက်ခဲ့ ပေမယ့် ယခုအချိန်အထိဆိုလို့ရှိရင် (၁၄)နှစ်ခန့် ကြာမြင့်နေပြီဖြစ်ပါတယ်။ နိုင်ငံတော်၏ ဘဏ္ဍာငွေကို အများကြီးအသုံးပြုပြီးမှ လေယာဉ်ဆင်းသက်ခြင်းမပြုဘဲနဲ့ ဒီတိုင်းထားခဲ့မယ်ဆိုလို့ရှိရင် အင်မတန်မှနှမြောဖို့ကောင်းပါတယ်။ အဆိုပါ ကျောက်ထုလေယာဉ်ကွင်းကို အသုံးပြုမယ်ဆိုပါက မကွေးတိုင်း ဒေသကြီးမှာ မြို့နယ်(၆)မြို့နယ်နဲ့ ဒီ ချင်းပြည်နယ်မှာ၊ ချင်းပြည်နယ်တောင်ပိုင်း မြို့နယ်(၄)မြို့နယ်မှ ဒေသခံပြည်သူ(၉၆၀၀၀၀)ကျော် အသုံးပြုနိုင်မှာဖြစ်ပါတယ်။ ကျောက်ထုလေယာဉ်ကွင်း တည်ဆောက် ပြီးတာ (၁၃)နှစ်ကြာပြီဖြစ်သော်လည်း ကျောက်ထုလေယာဉ်ကွင်းကို ပြည်သူများ အကျိုးရှိစွာ အသုံးပြု မယ်ဆိုပါက ဒီ ရန်ကုန်-မန္တလေး-ပုဂံ-ညောင်ဦး-ကလေး ခရီးစဉ်ဖြင့်လည်းကောင်း၊ ဒါမှမဟုတ်လို့ ရှိရင်လည်း ရန်ကုန်-စစ်တွေ-ကျောက်ထု-ကလေး စသည်ဖြင့် လမ်းကြောင်းလည်း တည့်ပါတယ်။ တကူးတက ဒီကျောက်ထုမြို့ကို သီးသန့်လာပြီးမှ သွားမှာမဟုတ်ပါဘူး။ အဲဒါကြောင့် ဒီဟာ ပြည်သူ အတွက် အင်မတန်မှလိုအပ်တဲ့ လေယာဉ်ကွင်း ဖြစ်တဲ့အတွက်ကြောင့်မို့လို့ ဒီမေးခွန်းကို ကျွန်တော် တင်ပြရခြင်း ဖြစ်ပါတယ်။ သို့ဖြစ်ပါသောကြောင့် ဒီ ကျွန်တော် မေးမြန်းလိုတဲ့ မေးခွန်းကတော့ နံပါတ်(၁) မကွေးတိုင်း ဒေသကြီး၊ ကျောက်ထုမြို့ရှိ ကျောက်ထုလေယာဉ်ကွင်းအား ပြည်သူများ ခရီးသွားလာမှု အဆင်ပြေ စေရေးအတွက် လေယာဉ်များ ဆင်းသက်အသုံးပြုရန် အစီအစဉ် ရှိ/မရှိ နံပါတ်(၂)မေးခွန်းအနေနဲ့ အကယ်၍များ ဒီ ကျောက်ထုလေယာဉ်ကွင်းအား လေယာဉ် ဆင်းသက်အသုံးပြုရန် အစီအစဉ် မရှိပါက ကျွန်တော်တို့ နောက်ပိုင်းဆက်သွယ်ရေး ခက်ခဲတယ်။ ကျွန်တော်တို့ ချင်းပြည်နယ်တောင်ပိုင်း အတွက် ဒီ မတူပီမြို့နယ်နဲ့ (၁၀)မိုင်အကွာမှာ လေယာဉ်ကွင်းတည်ဆောက်ရန် မြေနေရာကောင်းတဲ့ နေရာ (၂)နေရာရှိပါတယ်။ နောင်တစ်ချိန်ကျရင် ကျွန်တော်တို့ မြန်မာနိုင်ငံဟာ ချမ်းသာလာတဲ့အချိန် ကျရင် ၎င်းနေရာကို လေယာဉ်ကွင်း တည်ဆောက်ပေးနိုင်ဖို့ ပို့ဆောင်ရေးနှင့် ဆက်သွယ်ရေးဝန်ကြီး ဌာနမှ ကွင်းဆင်းတိုင်းတာပေးရန် ဖြစ်နိုင်/မဖြစ်နိုင် သိရှိလိုပါကြောင်း ဥက္ကဋ္ဌကြီးမှတစ်ဆင့် လေးစားစွာ မေးမြန်းတင်ပြအပ်ပါတယ်။ အားလုံးကို ကျေးဇူးတင်ပါတယ်။
</speech>
<title>
ကယားပြည်နယ်၊ လွိုင်ကော်မြို့တော်တွင် ဖြတ်သန်းစီးဆင်းလျက်ရှိသော ဘီလူးချောင်းကို ပြည်ထောင်စု အစိုးရမှ တာဝန်ယူထိန်းသိမ်းပေးရန် အစီအစဉ် ရှိ/မရှိနှင့် စပ်လျဉ်းသည့် မေးခွန်း
</title>
<speech type='speaker'>
ဆက်လက်ပြီး ကယားပြည်နယ် မဲဆန္ဒနယ်အမှတ်(၉)မှ ဦးစိုးသိန်း က ကယားပြည်နယ်၊ လွိုင်ကော်မြို့တော်တွင် ဖြတ်သန်းစီးဆင်းလျက်ရှိသော ဘီလူးချောင်းကို ပြည်ထောင်စု အစိုးရမှ တာဝန်ယူထိန်းသိမ်းပေးရန် အစီအစဉ် ရှိ/မရှိနှင့် စပ်လျဉ်းတဲ့မေးခွန်း မေးမြန်းဖို့ ဖြစ်ပါ တယ်
</speech>
<speech>
<mp id='252'>ဦးစိုးသိန်း၊ ကယားပြည်နယ် မဲဆန္ဒနယ်အမှတ်(၉)</mp>
လေးစားအပ်ပါသော အမျိုးသား လွှတ်တော်ဥက္ကဋ္ဌကြီးနှင့် ပြည်ထောင်စုဒုတိယဝန်ကြီး၊ အမျိုးသားလွှတ်တော်ကိုယ်စားလှယ်များ အားလုံး မင်္ဂလာပါ။ ကျွန်တော်ကတော့ ကယားပြည်နယ် မဲဆန္ဒနယ်အမှတ်(၉)မှ အမျိုးသား လွှတ်တော်ကိုယ်စားလှယ် ဦးစိုးသိန်း ဖြစ်ပါတယ်။ ကယားပြည်နယ်၊ လွိုင်ကော်မြို့တော်အား ဖြတ်သန်း စီးဆင်းလျက်ရှိသော အထင်ကရဖြစ်တဲ့ ဘီလူးချောင်းအား ပြည်ထောင်စုအစိုးရမှ တာဝန်ယူထိန်းသိမ်း ပေးရန် အစီအစဉ် ရှိ/မရှိ မေးမြန်းရခြင်းဖြစ်ပါတယ်။ လေးစားအပ်ပါသော ဥက္ကဌကြီးခင်ဗျား။ ဘီလူးချောင်းဟာ ကယားပြည်နယ်၊ လွိုင်ကော်မြို့ ရဲ့ အထင်ကရ မှတ်တိုင်တစ်ခုဖြစ်သလို ကယားပြည်နယ် သာမက တစ်နိုင်ငံလုံးကို ၁၉၅၂ ခုနှစ်မှ ယနေ့တိုင် ရေအားလျှပ်စစ်ထုတ်လုပ်ရေးမှာ အရေးပါတဲ့ Source မြစ်တစ်စင်း ဖြစ်ခဲ့လျက်ရှိပါတယ်။ ၎င်းရဲ့ တစ်နိုင်ငံလုံးအပေါ် အကျိုးပြုခဲ့တဲ့ကာလဟာ ရာစုနှစ်နီးပါး ဖြစ်နေသည့် အနာဂတ်တိမ်ကောမယ့် အန္တရာယ်ကို စိုးရိမ်မိ၍ ဤမေးခွန်းကို မေးမြန်းရခြင်းဖြစ်ပါတယ်။ ယခင် ပို့ဆောင်ရေးဝန်ကြီးဌာနမှ ရေအရင်းအမြစ်နှင့် မြစ်ချောင်းများ ဖွံ့ဖြိုးတိုးတက်ရေးဦးစီးဌာန ၂၀၁၄ ခုနှစ် ဖေဖော်ဝါရီလမှာ အဆိုပါ ဘီလူးချောင်း တိမ်ကောနေမှုအား ကွင်းဆင်းတိုင်းထွာ စစ်ဆေးခဲ့ပါတယ်။ ဥက္ကဋ္ဌကြီးခင်ဗျား။ Power Point အသုံးပြုခွင့် တင်ပြအပ်ပါတယ်။ ကျွန်တော်တို့ အဲဒီ ဘီလူးချောင်းထဲမှာဖြစ်ပေါ်နေတဲ့ ကျွန်းခုံတွေ၊ မြက်ရိုင်းတွေ၊ ပြို လဲနေတဲ့သစ်ပင်တွေ ဖြစ်ပါတယ်။ ထို့အတူပဲ ရေတိမ်ပိုင်းတွေ ရှင်းသင့်တဲ့ နေရာတွေ ဖြစ်ပါတယ်။ ထို့အတူပဲ ကျွန်းခုံတွေပေါ်နေတာ ဖြစ်ပါတယ်။ အဲဒီအတွက်လည်း ကျွန်တော်တို့ Survey Sheet (၅)ခု ဘီလူးချောင်းတစ်ခုလုံးကို တိုင်းတာ ထားပြီးလည်း ဖြစ်ပါတယ်။ ရပါပြီ။ ဘီလူးချောင်းတစ်ခုလုံးရဲ့ တိုင်းတာရေပုံတွေဖြစ်တဲ့ Survey Sheet တွေကလည်း အသင့်ရှိနေပြီဖြစ်ကြောင်း တင်ပြအပ်ပါတယ်။ လေးစားအပ်တဲ့ ဥက္ကဋ္ဌကြီးခင်ဗျား။ ၂၀၁၅ ခုနှစ်မှာ နိုင်ငံတော်သမ္မတရဲ့ အရေးပေါ် ရန်ပုံငွေ အထောက်အပံ့နဲ့ ပြည်နယ်အစိုးရမှ တာဝန်ယူ အကောင်အထည်ဖော်ခဲ့သော်လည်း ယနေ့တိုင် တိမ်ကောခြင်းများရှိနေဆဲဖြစ်ပါတယ်။ ဆောင်ရွက်ခဲ့ပြီးတဲ့ အတွေ့အကြုံတွေအရ နည်းပညာ ပါဝင်မှုနဲ့ Dredging လုပ်ငန်းများအပါအဝင် လုပ်ငန်းကြီးများ ဖြစ်တဲ့အတွက်ကြောင့် ပြည်နယ်အစိုးရရဲ့ ဆောင်ရွက်နိုင်မှု ကန့်သတ်ချက်ရှိကြောင်း သုံးသပ်ရရှိပါတယ်။ ဒါကြောင့် ယခု ပို့ဆောင်ရေးနှင့်﻿ ဆက်သွယ်ရေးဝန်ကြီးဌာန ရေအရင်းအမြစ်နှင့် မြစ်ချောင်းများ ဖွံ့ဖြိုးတိုးတက်ရေးဦးစီးဌာနမှ ပညာရှင်များ ကြီးကြပ်ဆောင်ရွက်ထိန်းသိမ်းပေးမှသာ ထိရောက်စွာ အကောင်အထည်ဖော်နိုင်မည်ဖြစ်ပါကြောင်း ဥက္ကဌကြီးမှတစ်ဆင့် မေးမြန်းရခြင်း ဖြစ်ပါတယ်။ အားလုံး ကျေးဇူးတင်ပါတယ်။
</speech>
<title>
ကျိုင်းတုံ - မိုးနဲ ရထားလမ်းဖောက်လုပ်ရေးစီမံကိန်းနှင့် စပ်လျဉ်းပြီး ရှေ့ဆောင်ရွက်မည့် လုပ်ငန်း အခြေအနေများနှင့် သိမ်းဆည်းမြေများကို အခြားအကျိုးရှိမည့် လုပ်ငန်းများ ပြောင်းလဲလုပ်ကိုင်နိုင်ခြင်း ရှိ/မရှိ သိရှိလိုခြင်းနှင့် စပ်လျဉ်းသည့် မေးခွန်း
</title>
<speech type='speaker'>
ဆက်လက်ပြီး ရှမ်းပြည်နယ် မဲဆန္ဒနယ်အမှတ်(၆)မှ ဒေါက်တာ စိုင်းဆိုင်ကျောက်ဆမ် က ကျိုင်းတုံ - မိုးနဲ ရထားလမ်းဖောက်လုပ်ရေးစီမံကိန်းနှင့် စပ်လျဉ်းပြီး ရှေ့ဆောင်ရွက်မည့် လုပ်ငန်းအခြေအနေများနှင့် သိမ်းဆည်းမြေများကို အခြားအကျိုးရှိမည့် လုပ်ငန်းများ ပြောင်းလဲလုပ်ကိုင်နိုင်ခြင်း ရှိ/မရှိ သိရှိလိုခြင်းနှင့် စပ်လျဉ်းတဲ့မေးခွန်း မေးမြန်းဖို့ ဖြစ်ပါတယ်။
</speech>
<speech>
<mp id='150'>
ဒေါက်တာစိုင်းဆိုင်ကျောက်ဆမ်၊ ရှမ်းပြည်နယ် မဲဆန္ဒနယ်အမှတ်(၆)
</mp>
လေးစား အပ်ပါသော အမျိုးသားလွှတ်တော်ဥက္ကဋ္ဌကြီးနှင့်တကွ ပြည်ထောင်စုအစိုးရဝန်ကြီး၊ လွှတ်တော် ကိုယ်စားလှယ်များကို မင်္ဂလာပါလို့ ဦးစွာ နှုတ်ခွန်းဆက် ဂါရဝပြု အပ်ပါတယ်။ ကျွန်တော်ကတော့ ရှမ်းပြည်နယ် မဲဆန္ဒနယ်အမှတ်(၆)မှ အမျိုးသားလွှတ်တော်ကိုယ်စားလှယ် ဒေါက်တာစိုင်းဆိုင်ကျောက်ဆမ် ဖြစ်ပါတယ်။ ဥက္ကဋ္ဌကြီးရဲ့ ခွင့်ပြုချက်အရ ကျိုင်းတုံ - မိုးနဲ ရထားလမ်း စီမံကိန်းနှင့်စပ်လျဉ်းတဲ့ မေးခွန်း မေးမြန်းသွားမှာ ဖြစ်ပါတယ်ခင်ဗျား။ လေးစားအပ်ပါသော လွှတ်တော်ဥက္ကဋ္ဌကြီးခင်ဗျား။ ကျိုင်းတုံ - မိုးနဲ ရထားလမ်းစီမံကိန်းကို ၂၀၀၉ ခုနှစ်က စတင်ခဲ့ပါတယ်။ ရထားလမ်းအရှည် ခန့်မှန်း (၂၂၆)မိုင် ဖြစ်ပါတယ်။ ၂၀၁၀ ပြည့်နှစ်မှာ ကျိုင်းတုံမှ ဝမ်ကောင်းရွာအထိ (၅.၆)မိုင် ရထားလမ်းဖောက်လုပ်နိုင်ခဲ့ပြီး အဲဒီနှစ်မှာပဲ ရထားလမ်း ဖွင့်ပွဲ ပြုလုပ်ပေးပါတယ်။ ဝမ်ကောင်းရွာကို ရထားစမ်းသပ် ပြေးဆွဲပေးပါတယ်။ ဒါပေမဲ့ ရထား စီးမယ့်ခရီးသည် နည်းပါးတဲ့အတွက်ကြောင့် လပိုင်းသာ ပြေးဆွဲပေးပါတယ်။ ၁၇-၁၁-၂၀၁၁ ရက် ကစပြီးတော့ လမ်းပိုင်းပိတ်ထားကာ ရထားပြေးဆွဲမှုလည်း ရပ်နားခဲ့ပါတယ်။ ရထားဖောက်လုပ်ရေး စီမံကိန်းလုပ်ငန်းကိုတော့ ၂၀၁၀ ပြည့်နှစ်၊ ဒီဇင်ဘာလ ကတည်းက ဆက်မလုပ်တော့ပါဘူး။ ဒါကြောင့် ပထမအကြိမ်လွှတ်တော် ၂၀၁၄ ခုနှစ်မှာ ရထားလမ်းဖောက်လုပ်ရေး စီမံကိန်းနဲ့ ပတ်သက်ပြီးတော့ အမျိုးသားလွှတ်တော်မှာ ကျွန်တော် မေးခွန်း(၂)ကြိမ် မေးခဲ့ဖူးပါတယ်။ အဲဒီအကြိမ် တုန်းက ရထားပို့ဆောင်ရေး ဒုတိယဝန်ကြီးက ရထားလမ်းဖောက်လုပ်ရာမှာ မြေပြင်အနေအထား ကြမ်းတမ်းမှုကြောင့် ဥမင်များ ဖောက်လုပ်ရန် လိုအပ်ခြင်း၊ တံတားကြီးများ ဆောက်လုပ်ရန် လိုအပ်ခြင်း၊ ရင်းနှီးမြှုပ်နှံမှု ကုန်ကျစရိတ်များပြားပြီး အကျိုးရလဒ်နည်းပါးခြင်းကြောင့် မိုးနဲ-ကျိုင်းတုံ ရထားလမ်း ဖောက်လုပ်ခြင်းလုပ်ငန်းအား ရပ်နားထားပါကြောင်း ဖြေကြားထားပါတယ်။ အလားတူ ပြည်သူ့လွှတ်တော်မှာလည်း မိုင်းပျဉ်းလွှတ်တော်ကိုယ်စားလှယ်က မေးမြန်းခဲ့ ပါတယ်။ အဲဒီတုန်းက ဒုတိယဝန်ကြီးမှ ခရီးသည် ရရှိနိုင်မှုအခြေအနေ၊ ကုန်စည်ရရှိနိုင်မှု အခြေအနေ၊ စီးပွားရေး တွက်ခြေကိုက်မှု ရှိ/မရှိတို့ကို ဖြစ်နိုင်ခြေ ဆန်းစစ်မှု Feasibility study လုပ်ပြီးမှ အကျိုး ရှိမှသာ ဆောင်ရွက်မည်ဖြစ်ကြောင်း ဖြေကြားထားတာကို တွေ့ရှိရပါတယ်။ ဒါကြောင့် ကျွန်တော်တို့﻿ ဒေသမှာ ပြည်သူလူထုလည်း ဒီ ရထားလမ်းစီမံကိန်းနဲ့ စပ်လျဉ်းပြီးတော့ ရှေ့ဆက်ဆောင်ရွက်မည့် အခြေအနေများကို သိရှိလိုကြပါတယ်။ မေးမြန်းလာကြပါတယ်။ လုပ်ငန်းရပ်နားထားတာ (၇)နှစ်၊ (၈)နှစ် ရှိပြီဖြစ်လို့ စီမံကိန်း မလုပ်ဖြစ်ပါက သိမ်းဆည်းမြေများကို ပြန်လည်စွန့်လွှတ်ပေးနိုင်ရန် မျှော်လင့်ကြပါတယ်။ ဒါပေမဲ့ ဒီ ရထားလမ်းစီမံကိန်း (၇)နှစ်၊ (၈)နှစ်ကတည်းက မြေသိမ်းထားပြီးမှ ယခု ၂၀၁၈ ခုနှစ်၊ (၆)လဘတ်ဂျက်မှာ မြေလျော်ကြေးချပေးတာကို တွေ့ရှိရပါတယ်။ အဲဒါကြောင့် ရထားလမ်း ဖောက်လုပ်ရေးစီမံကိန်းနဲ့ စပ်လျဉ်းပြီးတော့ ရှေ့ဆောင်ရွက်မယ့် လုပ်ငန်းအခြေအနေနဲ့ စီမံကိန်း မလုပ်ဖြစ်ပါက သိမ်းဆည်းမြေများကို အခြားအကျိုးရှိမည့်လုပ်ငန်း ပြောင်းလဲလုပ်ကိုင်ခြင်း ရှိ/မရှိ ဥက္ကဋ္ဌကြီးမှတစ်ဆင့် လေးစားစွာ တင်ပြမေးမြန်းအပ်ပါတယ်။ လက်ရှိ ရထားလမ်းပိုင်းအခြေအနေကို Power Point ဖြင့် တင်ပြခွင့်ပြုပါရန် တောင်းခံ အပ်ပါတယ်ခင်ဗျား။ ဒါက ရုံးဖြစ်ပါတယ်ခင်ဗျား။ ဒါက Google Point မြေပုံဖြစ်ပါတယ်။ ဒါက ဘူတာရုံနေရာနဲ့ သိမ်းထားတဲ့ အကွက်ဖြစ်ပါတယ်။ ပြီးတော့ အပြာက ရထားလမ်းပိုင်း ဖြစ်ပါတယ်။ ဒါက လူစီးရထားတွဲ ဖြစ်ပါတယ်။ လူစီးရထားတွဲက (၃)တွဲဖြစ်ပါတယ်။ အောက်ပါအတိုင်း ဒီအတိုင်းပဲ ပစ်ထားပါတယ်။ စက်ခေါင်းကတော့ ပြန်သယ်သွားပါပြီ။ ဒါက ဘူတာရုံ ဖြစ်ပါတယ်ခင်ဗျား။ ဒါလည်း ဘူတာရုံ။ ဒါ မြေနိမ့်ကျွံထားတဲ့အပိုင်း ဖြစ်ပါတယ်ခင်ဗျား။ ရထားတော့ ပြေးဆွဲလို့ရမှာ မဟုတ်တော့ ပါဘူး။ ဒါ ရထားလမ်းပိုင်း ပျက်စီးနေတဲ့ အပိုင်းဖြစ်ပါတယ်။ ဒါက ရထားလမ်းပိုင်းအပေါ် မြေပြို ထားတဲ့အပိုင်း ဖြစ်ပါတယ်ခင်ဗျား။ ဒါက ရထားလမ်းပိုင်း ကွေ့ကောက်နေတဲ့ အပိုင်းဖြစ်ပါတယ် ခင်ဗျား။ မြေကျွံထားလို့။ ဒါကလည်း မြေပြို ထားတဲ့အပိုင်း ဖြစ်ပါတယ်ခင်ဗျား။ အားလုံး ကျေးဇူးတင် ပါတယ်ခင်ဗျား။
</speech>
<speech type='speaker'>
မေးခွန်းများနဲ့ ပတ်သက်ပြီး ပို့ဆောင်ရေးနှင့် ဆက်သွယ်ရေးဝန်ကြီးဌာန၊ ဒုတိယဝန်ကြီးက တစ်ခုချင်း ဖြေကြားပေးဖို့ ဖြစ်ပါတယ်။
</speech>
<speech>
<agency id='31'>
ဦးကျော်မျိုး (ဒုတိယဝန်ကြီး၊ ပို့ဆောင်ရေးနှင့် ဆက်သွယ်ရေးဝန်ကြီးဌာန)
</agency>
လေးစားအပ်ပါသော အမျိုးသားလွှတ်တော်ဥက္ကဋ္ဌကြီးနှင့်တကွ လွှတ်တော်ကိုယ်စားလှယ်ကြီးများ အားလုံးနဲ့ ဧည့်သည့်တော်များအားလုံး မင်္ဂလာအပေါင်းနဲ့ ပြည့်စုံကြပါစေကြောင်း နှုတ်ခွန်းဆက်သ အပ်ပါတယ်။ ရှေးဦးစွာ မကွေးတိုင်းဒေသကြီး၊ မဲဆန္ဒနယ်အမှတ်(၆)မှ အမျိုးသားလွှတ်တော်﻿ ကိုယ်စားလှယ် ဦးဝင်းမောင် ၏ မကွေးတိုင်းဒေသကြီး၏ ဧရာဝတီမြစ်ကြောင်းတစ်လျှောက်ရှိ ကျေးရွာ တို့မှာ ကမ်းပါးပြိုကျမှုများ လျော့ပါးရေးအတွက် ပို့ဆောင်ရေးနှင့် ဆက်သွယ်ရေးဝန်ကြီးဌာနအနေနဲ့ ခေတ်မီကျွမ်းကျင်သည့် နည်းပညာများနှင့်အတူ ရေရှည်စီမံကိန်းများ ချမှတ်လျက် လုပ်ကိုင်ဆောင်ရွက် ပေးနိုင်ရန် အစီအစဉ် ရှိ/မရှိနှင့် စပ်လျဉ်းသည့်မေးခွန်းအပေါ် ပို့ဆောင်ရေးနှင့် ဆက်သွယ်ရေးဝန်ကြီး ဌာန၊ ဒုတိယဝန်ကြီး ကျွန်တော် ဦးကျော်မျိုး က ပြန်လည်ဖြေကြားမှာ ဖြစ်ပါတယ်။ လေးစားအပ်ပါသော ဥက္ကဌကြီးခင်ဗျား။ ပြည့်ပြည့်စုံစုံ ရှင်းလင်းတင်ပြနိုင်ရန်အတွက် အချိန်ပို အနည်းငယ် ခွင့်ပြုပေးပါရန် ကြို တင် တင်ပြထားအပ်ပါတယ်ခင်ဗျား။ မြန်မာနိုင်ငံရဲ့ အဓိက မြစ်ကြီးဖြစ်တဲ့ ဧရာဝတီမြစ်ဟာ စုစုပေါင်းအလျား (၂၁၇၀)ကီလိုမီတာ ရှည်လျားပြီးတော့ ရေကြောင်း သွားလာနိုင်တဲ့အလျားကတော့ (၁၅၃၄) ကီလိုမီတာရှိပါတယ်။ ဧရာဝတီမြစ်အနေနဲ့ ရေနည်းချိန်မှာ ရေအနက် မလုံလောက်ခြင်း၊ ရေနက်ကြောင်းတွေ မတည်ငြိမ်လို့ ခဏခဏ ပြောင်းလဲခြင်း၊ ရေဝေဒေသ အတွင်း သဘာဝပတ်ဝန်းကျင် ပြောင်းလဲမှုများကြောင့် ရေထုစီးဆင်းမှု ပမာဏမှာ လျော့နည်းလာခြင်း သဲနုန်းမြေ အနည်ထိုင်မှု များပြားလာခြင်း၊ ရေကြီး၊ ရေလျှံမှုများ ဖြစ်ပေါ်လာခြင်း၊ ရေလမ်းကြောင်းများ ပြောင်းလဲလာမှုကြောင့် မြစ်ကမ်းပါးတိုက်စားမှုများ ဖြစ်ပေါ်လျက်ရှိခြင်း စတဲ့ စိန်ခေါ်မှုများနဲ့ ကြုံတွေ့ နေရပါတယ်။ ဧရာဝတီမြစ်အပါအဝင် မြန်မာနိုင်ငံရဲ့ မြစ်ကြီးများမှာ ရာသီဥတုအပေါ် မူတည်၍ ဖြစ်ပေါ်လျက်ရှိတဲ့ ရေများချိန်နဲ့ ရေနည်းချိန်တွင် ကွာခြားတဲ့ရေစီးအားရဲ့ အကျိုးဆက်အဖြစ် မြစ်ကမ်းပါး များ ရေတိုက်စားကမ်းပြိုခြင်း၊ မြစ်ရေစီးခြင်း၊ ရေစီးဖြင့်သယ်ယူလာသော သဲနုန်းများ အနည်ထိုင်ပြီး သဲသောင်များဖြစ်ထွန်းခြင်း၊ လွှတ်တော်ကိုယ်စားလှယ်ကြီး တင်ပြသွားသလို မိုးရာသီမှာလည်း မိုးရေ တိုက်စားမှုကြောင့် မိုးရေနဲ့ပါလာတဲ့ မြေသားများဟာဆိုရင် မြစ်အတွင်းသို့ကျရောက်ပြီး မြစ်ကြမ်းပြင် အား တိမ်ကောစေခြင်း စတဲ့ ဖြစ်စဉ်များ ဖြစ်ပေါ်လျက် ရှိပါတယ်။ Power Point အသုံးပြု၍ ရှင်းလင်းတင်ပြခွင့် ပြုပါခင်ဗျား။ ဧရာဝတီမြစ်ကြောင်း တစ်လျှောက် မြစ်ရေတိုက်စားမှုနဲ့ မြစ်ကြောင်းပြောင်းလဲမှုတို့ကြောင့် ကမ်းပြို ကမ်းစားမှုတွေကို သိရှိရန် မြစ်ကြီးနားမှ ညောင်တုန်းအထိ ရေလမ်းပိုင်းတွေကို ၁၉၈၇ ခုနှစ်ကနေပြီးတော့ ၂၀၁၆ ခုနှစ် အထိ အနှစ်(၃၀)အတွင်း မြစ်ကြောင်းပြောင်းလဲမှုကို ဂြိုလ်တုပုံရိပ်များ အသုံးပြု၍ လေ့လာခဲ့ပါတယ်။ အနှစ်(၃၀)အတွင်း မြစ်ကြီးနားမှ ညောင်တုန်းအထိ ကမ်းပြို အလျားမိုင် (၇၀၀)ကီလိုမီတာ နီးပါးရှိ ကြောင်း တွေ့ရှိခဲ့ရပါတယ်။ ပို့ဆောင်ရေးနှင့် ဆက်သွယ်ရေးဝန်ကြီးဌာန၊ ရေအရင်းအမြစ်နှင့် မြစ်ချောင်းများ ဖွံ့ဖြိုးတိုးတက်ရေးဦးစီးဌာနအနေနဲ့ ဧရာဝတီမြစ်တစ်လျှောက် မြစ်ချောင်းပြုပြင် ထိန်းသိမ်းရေးလုပ်ငန်း များကို ၂၀၁၆-၂၀၁၇ ဘဏ္ဍာရေးနှစ်တွင် ကျပ်(၂၀.၅)ဘီလီယံနဲ့ ၂၀၁၇-၂၀၁၈ ဘဏ္ဍာရေးနှစ်မှာ ကျပ်(၂၄)ဘီလီယံ၊ စုစုပေါင်း ရန်ပုံငွေကျပ် (၄၄.၅)ဘီလီယံ အသုံးချ၍ ဆောင်ရွက်ပေးနိုင်ခဲ့ပါတယ်။ လွှတ်တော်ကိုယ်စားလှယ်ကြီး တင်ပြသွားတဲ့ ဆင်မကျွန်း ကျေးရွာဟာဆိုရင် ဘိုကုန်း ကျေးရွာရဲ့ အောက်ဘက် (၄)မိုင် (၅)ဖာလုံ အကွာအဝေးမှာ တည်ရှိပါတယ်။ ဘိုကုန်းကျေးရွာဟာ ဧရာဝတီမြစ်ရဲ့ ပင်မ ရေလမ်းကြောင်းအပေါ်မှာ တည်ရှိပြီး ဆင်မကျွန်းကျေးရွာဟာ မိုးရာသီ ရေများချိန်၌ ရေဝင်ရောက်တဲ့ Secondary ရေပေါက်အတွင်း တည်ရှိတာ ဖြစ်ပါတယ်။ ဘိုကုန်း၊ ကျူတောကျေးရွာတွေရှေ့မှာ ရေလွှဲရေကာတွေ တည်ဆောက်ခြင်းနဲ့ ဆင်မကျွန်းကျေးရွာ ကမ်းပြိုမှု﻿ ပိုမိုဖြစ်ပွားရခြင်းမှာ ဆက်စပ်မှုမရှိဘဲ ဧရာဝတီမြစ် ရေလမ်းကြောင်း တည်ငြိမ်မှုမရှိသောကြောင့် ဖြစ်ပါတယ်ခင်ဗျား။ ဆင်မကျွန်းကျေးရွာ ကမ်းပြိုမှု ဆက်လက်ဖြစ်ပွားခြင်းမှ ကာကွယ်နိုင်ရေးအတွက် မကွေးတိုင်းဒေသကြီး အစိုးရအဖွဲ့ကနေ ၂၀၁၇-၂၀၁၈ ဘဏ္ဍာရေးနှစ်မှာ ရန်ပုံငွေ ကျပ်သန်း(၁၀၀)နဲ့ ၂၀၁၈ ဧပြီလမှ စက်တင်ဘာလအထိ (၆)လကာလအတွင်း ရန်ပုံငွေကျပ်(၁၃၇)သန်း စုစုပေါင်း ကျပ်(၂၃၇)သန်းဖြင့် မျာဂရစ်တန်းပေ (၈၀၀၀)နဲ့ ရေလွှဲရေကာ ပေ(၁၀၀) (၂၉)တန်း တည်ဆောက်ပေး လျက်ရှိပါတယ်။ ပုံမှာပြထားတဲ့အတိုင်းပဲ ဖြစ်ပါတယ်။ မြစ်တွေ၊ ချောင်းတွေရဲ့ ရေစီးကမ်းပြိုမှုတွေ ဟာ မြစ်ချောင်းများရဲ့ ရေလမ်းကြောင်းများ တည်ငြိမ်မှုမရှိဘဲ ဦးတည်ရာမဲ့ စီးဆင်းမှုကြောင့် ဖြစ်ပွား ရခြင်းဖြစ်ပါတယ်။ ရေအရင်းအမြစ်နှင့် မြစ်ချောင်းများ ဖွံ့ဖြိုးတိုးတက်ရေးဦးစီးဌာနအနေနဲ့ ဧရာဝတီမြစ် ရေတိုက်စား၊ ကမ်းပြိုမှု ကာကွယ်ရေးလုပ်ငန်းများကို နည်းလမ်း(၂)သွယ်ဖြစ်သည့် တိုက်ရိုက်ကာကွယ် ခြင်းနည်းစနစ်နဲ့ သွယ်ဝိုက်ကာကွယ်နည်းစနစ်တို့ဖြင့် ဆောင်ရွက်ပေးလျက်ရှိပါတယ်။ တိုက်ရိုက်ကာကွယ်ခြင်းနည်းစနစ်ဟာဆိုရင် လတ်တလော ရေစားကမ်းပြို နေမှုကို အမြန်ဆုံး ထိရောက်စွာ ကာကွယ်နိုင်ရေးအတွက် လုပ်ငန်းဆောင်ရွက်ရန် အခြေအနေပေးသည့် ကမ်းပြို၊ ကမ်းစား ဖြစ်ပေါ်နေတဲ့နေရာများမှာ မြေထိန်းနံရံများ တည်ဆောက်ပေးခြင်း၊ ဒါမှမဟုတ်ရင် ကမ်းပါး လျှာစောက်ဖြစ်ဖြစ် မျောကရစ်တန်းများ ရိုက်ခြင်းတို့ ဆောင်ရွက်ပေးခြင်းတို့ ဖြစ်ပါတယ်။ ဒါကတော့ ကျွန်တော်တို့ တိုက်ရိုက်ကာကွယ်မှုလုပ်ငန်းတွေ မြေထိန်းနံရံတမံတည်ဆောက်တဲ့ဟာ ဖြစ်ပါတယ်။ အဲဒါတော့ အပေါ်ပုံနှစ်ပုံကတော့ မင်းလှမြို့မှာ ဆောင်ရွက်ခဲ့တာဖြစ်ပြီး အောက်ပုံကတော့ ရေစကြိုနဲ့ အောင်လံမြို့တွေမှာ ဆောင်ရွက်ခဲ့တဲ့ ပုံတွေဖြစ်ပါတယ်။ သွယ်ဝိုက်ကာကွယ်ခြင်း နည်းစနစ်ကတော့ ရေတိုက်စား၊ ကမ်းပြို လျက်ရှိတဲ့နေရာမှာ ရေအနက်များသဖြင့် တိုက်ရိုက်ကာကွယ်ခြင်း ဆောင်ရွက်၍မရတဲ့ နေရာတွေမှာ ဆောင်ရွက်ပေး လျက်ရှိပါတယ်။ ကမ်းပြို နေရာရဲ့ အထက်ဘက် သဲသောင်ပြန့်ရှိတဲ့ နေရာကစပြီးတော့ အောက်ဘက် မှာ သဲနုန်းတွေ အနည်ကျစေပြီး ရေလမ်းကြောင်းကို သွေဖည်စေတဲ့ ရေလွှဲ၊ ရေကာတွေ တည်ဆောက် ပေးခြင်းဖြင့် ယာယီထိန်းသိမ်းနိုင်ရန် ရေစီးလျော့ချစေတဲ့ ရေကာများ တည်ဆောက်ပေးခြင်း၊ လှိုင်းပုတ်ခြင်းနဲ့ အပေါ်ယံရေစီးပွတ်တိုက်မှု အကာအကွယ်များ Floating Structure များ တည်ဆောက်ပေးခြင်းနှင့် သောင်တူးဖော်ခြင်းတို့ကို ဆောင်ရွက်ပေးလျက်ရှိပါတယ်။ ဒါကတော့ ကျွန်တော်တို့ သွယ်ဝိုက်ကာကွယ်ခြင်းလုပ်ငန်းတွေ ရေလွှဲ၊ ရေကာ တည်ဆောက်ခြင်း နမူနာပြတဲ့ ပုံစံတွေဖြစ်ပါတယ်ခင်ဗျား။ ဥပမာအားဖြင့် လွှတ်တော်ကိုယ်စားလှယ်ကြီး တင်ပြသွားတဲ့ စလင်းမြို့နယ်၊ တလင်းကြီး ကုန်းကျေးရွာ ရေတိုက်စားမှု ကာကွယ်ပေးခဲ့တဲ့နေရာမှာ ကျေးရွာရှေ့မှာ နွေရာသီရေစစ်ချိန်မှာ ရေအနက် ပေ(၆၀)ခန့်ရှိလို့ တိုက်ရိုက်ကာကွယ်ပေးနိုင်ခြင်းမရှိတဲ့အတွက် အထက်ဘက်မှာ သောင်ပြန့် ပေါ်မှာ ရေလွှဲ၊ ရေကာ တည်ဆောက်ပေးခဲ့ရပါတယ်။ တလင်းကြီးကုန်းကျေးရွာဟာ ဧရာဝတီမြစ်ရဲ့ ပင်မရေလမ်းကြောင်း အတွင်းမှာတည်ရှိပြီး နွေရာသီမှာ ကျေးရွာရှိ ဧရာဝတီမြစ် ရေအနက်က (၅၈)ပေအထိ ရှိပါတယ်။ ရေအနက်များလွန်းတဲ့အတွက် ရေကာတည်ဆောက်ရန် မဖြစ်နိုင်လို့ တလင်းကြီးရွာအထက် (၂) မိုင်ခန့်မှာ ရေကာတည်ဆောက်ပေးခဲ့ရခြင်း ဖြစ်ပါတယ်။ တလင်းကြီးကုန်း JP အောက်ဘက်ရှိ လက်ပံဦး၊ ဆင်ပွတ်ကျေးရွာများတွေရော ရေစား၊ ကမ်းပြိုမှုဟာ အထက်ဘက်ရှိ ရေကာကြောင့်မဟုတ်ပဲ ရေလမ်းကြောင်းများရဲ့ မတည်ငြိမ်မှုကြောင့် ရေတိုက်စား ရခြင်းဖြစ်ကြောင်း တင်ပြအပ်ပါတယ်။ လွှတ်တော်ကိုယ်စားလှယ်ကြီး မေးမြန်းထားတဲ့ ရေရှည်စီမံကိန်းများနဲ့ ပတ်သက်၍ တင်ပြ ပါမယ်။ ဧရာဝတီမြစ်နဲ့ ချင်းတွင်းမြစ်အောက်ပိုင်း ရေလမ်းကြောင်းများ ပြုပြင်ထိန်းသိမ်းရန်အတွက် ၁၉၈၈ ခုနှစ်တွင် ကမ္ဘာ့ဘဏ်အကူအညီနဲ့ နယ်သာလန်နိုင်ငံ Royd Haskoning Engineering Co.Ltd နဲ့ ရေးဆွဲခဲ့တဲ့ Master Plan ကို အခြေပြုပြီးတော့ မြစ်ကြမ်းပြင် ပြုပြင်နည်းစနစ် (River Bed Regulation Method) ဖြင့် ယခုအချိန်ထိ ဧရာဝတီမြစ်ကြောင်း ပြုပြင်ထိန်းသိမ်းရေးကို ရန်ပုံငွေ ရရှိမှုအပေါ်မူတည်၍ ဆောင်ရွက်ပေးခဲ့ပါတယ်။ ဒုတိယအဆင့်ဖြစ်တဲ့ ရေမျက်နှာပြင်အမြင့်ကို ထိန်းချုပ်တဲ့ နည်းစနစ် (Water Level Regulation) သို့ တိုးမြှင့်ဆောင်ရွက်နိုင်ရေးအတွက် ၂၀၁၃ ခုနှစ်မှာ ဘယ်လ်ဂျီယံနိုင်ငံ SBE Engineering Co.,Ltd နဲ့ ပူးပေါင်းလေ့လာခဲ့ပါတယ်။ အဲဒီကုမ္ပဏီက ၎င်းတို့ လေ့လာခဲ့တဲ့ ရန္တပို၊ လမ်းရွာ၊ မင်းလှနဲ့ အောင်လံနေရာများမှာ ဖြစ်နိုင်စွမ်းရှိကြောင်းနဲ့ Low Head Dum လို့ခေါ်တဲ့ ဆည်တမံအနိမ့်တွေ အသုံးပြုတဲ့ နည်းစနစ်နဲ့ ဆောင်ရွက်နိုင်ရင်တော့ ပိုသင့်တော်မည်ဖြစ်ကြောင်း တင်ပြခဲ့ကြပါတယ်။ ဒါပေမယ့်လည်း အမျိုးသားအဆင့် ရေအရင်းအမြစ်ကော်မတီရဲ့ အကြံပေး ပညာရှင်များအဖွဲ့မှ ဖြစ်မြောက်နိုင်စွမ်း အစီရင်ခံစာပြုစုခြင်းကို စီမံကိန်းတစ်ခုတည်းအတွက် မပြု လုပ်သင့်ဘဲ ဧရာဝတီမြစ်ရှိ အစမှအဆုံးထိ လွှမ်းခြုံ ပါဝင်တဲ့ ပင်မစီမံချက်ကို ဦးစွာရေးဆွဲ သင့်ကြောင်း အကြံပြုချက်အရ ဒုတိယအဆင့် လေ့လာခြင်းကို ရပ်နားခဲ့ပါတယ်။ Royd Haskoning Co.,Ltd မှ အဆိုပြုခဲ့တဲ့ မြစ်ကြမ်းပြင်ပြုပြင်နည်းစနစ်နဲ့ မြစ်ကြောင်းပြုပြင်ထိန်းသိမ်းရေးနည်းလမ်း အချိန်မီ ဆောင်ရွက်ရတာကိုလည်း ကုန်ကျစရိတ် သင့်တင့်မှုရှိပြီး သဘာဝပတ်ဝန်းကျင် ထိခိုက်မှု နည်းပါးတဲ့ နည်းစနစ်ဖြစ်ခြင်း၊ ယနေ့တိုင် မှီငြမ်းအသုံးပြု နိုင်ခြင်းရှိတဲ့ မူလစီမံချက်ကို အခြေခံ၍ ၂၀၁၇ ခုနှစ်မှာ ဖြစ်ပေါ်ပြောင်းလဲနေတဲ့ ရေကြောင်းအခြေအနေအရ လိုက်လျောညီထွေဖြစ်စေမည့် ဧရာဝတီမြစ်ကြောင်းထိန်းသိမ်းရေး ပင်မစီမံချက်ကို ရေအရင်းအမြစ်နှင့် မြစ်ချောင်းများဖွံ့ဖြိုးတိုးတက်ရေး ဦးစီးဌာနအနေဖြင့် ရေးဆွဲထားပြီးဖြစ်ပါတယ်။ ဧရာဝတီမြစ်ကြောင်းတစ်လျှောက် ပြုပြင်ထိန်းသိမ်းရန် အတွက် ဗန်းမော် - ညောင်တုန်းအထိ (၁၂၁၁)ကီလိုမီတာမှာ ပြုပြင်ရန်မလိုတဲ့ အလျား(၄၆၅) ကီလိုမီတာ ဖြစ်တဲ့အတွက် ထပ်မံပြုပြင်ရန် လိုအပ်တဲ့အလျားကတော့ (၇၀၀)ကီလိုမီတာနီးပါး ဖြစ်ကြောင်း တင်ပြအပ်ပါတယ်။ လာမယ့် ၂၀၁၈-၂၀၁၉ ဘဏ္ဍာရေးနှစ်မှ ၂၀၂၀-၂၀၂၁ ဘဏ္ဍာရေး နှစ်အတွင်း (၃)နှစ်တာကာလမှာ ဦးစားပေးအဆင့်အလိုက် ဆောင်ရွက်မယ့် ဧရာဝတီမြစ်ကြောင်း ပြုပြင်ထိန်းသိမ်းရေး အစီအမံများအတွက် စုစုပေါင်းကျပ် (၄၇.၇၇)ဘီလီယံ ခန့်မှန်းလျာထား ထားခြင်းရှိပါတယ်။ လွှတ်တော်ကိုယ်စားလှယ်ကြီး မေးမြန်းထားတဲ့ ခေတ်မီတဲ့ နည်းပညာပိုင်းနဲ့ ပတ်သက်၍ တင်ပြရပါလျှင် တိုက်ရိုက်ကာကွယ်ခြင်းနည်းစနစ်ဖြင့် ဆောင်ရွက်နေတဲ့ မြေထိန်းနံရံတည်ဆောက်ခြင်း များမှာ အောက်ခြေ Foundation ခိုင်ခံ့မှုရှိစေရန် ဘိုးပိုင်များ ရိုက်သွင်း၍ ဆောင်ရွက်လျက်﻿ ရှိပါတယ်။ အဆိုပါနေရာမှာ ဘိုးပိုင်နဲ့အတူ ရန်ပုံငွေ ခွင့်ပြုပေးနိုင်ပါက ပိုမိုကောင်းမွန်တဲ့ Sheet Pile များ ရိုက်သွင်း၍ ဆောင်ရွက်သွားမှာ ဖြစ်ပါတယ်။ ကမ်ပါးထိန်းသိမ်းရေးလုပ်ငန်းမှာ မည်သည့် Foundation ဖြင့် ဆောင်ရွက်စေကာမူ ရေနက်ကြောင်း ကပ်ပြီးတော့လာရင်တော့ အောက်ခြေ တည်ငြိမ်မှုကို ထိခိုက်စေတဲ့ ကြံ့ခိုင်မှုနည်းပါးစေမှာ ဖြစ်ပါတယ်။ ဒါကြောင့်မို့လို ကမ်းပါးအောက်ခြေ ရေနက်ကြောင်းဖြစ်ပေါ်မှု ကာကွယ်ရန်မှာ အရေးအကြီးဆုံး ဖြစ်ပါတယ်ခင်ဗျား။ ဒါကတော့ ကျွန်တော်တို့ Foundation အောက်ခြေမှာ ဘိုးပိုင်ထည့်သွင်းထားတဲ့ ပုံတွေဖြစ် ပါတယ်။ သင်္ဃန်းကျွန်းမြို့နယ်၊ ငမိုးရိပ်ချောင်းမှာ ဆောင်ရွက်ခဲ့တာ ဖြစ်ပါတယ်။ ဒါကတော့ ကျွန်တော်တို့ Foundation အောက်ခြေမှာ Sheet Pile ထည့်သွင်း ဆောင်ရွက်ခဲ့တာဖြစ်ပါတယ်။ ဒါကတော့ တွံတေးမြို့နယ်၊ တွံတေးတူးမြောင်းဘက်ခြမ်း ကမ်းပြို ကာကွယ်ရေး လုပ်ငန်းဖြစ်ပါတယ်။ သွယ်ဝိုက် ကာကွယ်ခြင်းနည်းစနစ်နဲ့ ဆောင်ရွက်နေတဲ့ ရေလွှဲ၊ ရေကာ တည်ဆောက်ခြင်းလုပ်ငန်းမှာလည်း လတ်တလောအနေနဲ့ ရေတိမ်နေရာမှာ မျောတိုင်တန်းရေကာများ အသုံးပြုလျက်ရှိပြီး ရေနက်တဲ့ နေရာမှာတော့ ထန်းလုံးတိုင်၊ အုန်းတိုင်ကိုပါ အသုံးပြု ဆောင်ရွက်နေရပါတယ်။ ရေရှည်မှာတော့ RC ကွန်ကရစ်တိုင်တွေ အသုံးပြု ဆောင်ရွက်နိုင်မယ်ဆိုရင်တော့ ရေကာများ ကြံ့ခိုင်မှုပိုမိုအားကောင်းပြီး သော်လည်း ကုန်ကျစရိတ်တော့ ပိုမိုကုန်ကျမှာ ဖြစ်ပါတယ်။ ဒီမှာတော့ ကျွန်တော်တို့ ဒါကတော့ အပေါ်ပုံကတော့ ကျွန်တော်တို့က ရေအနက် ပေ(၆၀)ကနေ(၈၀)လောက်ရှိတဲ့နေရာဖြစ်တယ်။ ဒါက တော့ တိုက်ကြီးမြို့နယ်မှာပဲ။ ဒီမှာ ကျွန်တော်တို့က RC ကွန်ကရစ်သံတိုင်တွေ သုံးခဲ့ပါတယ်။ အောက်ပုံ တွေကတော့ ကျွန်တော်တို့ ရေတိမ်(၆)ပေလောက်ပဲရှိတဲ့ ရေတိမ်ဖြစ်တဲ့အတွက် ကျွန်တော်တို့က မျောတိုင်တန်းကျောက်အဖြစ်ဟာတွေကို ကျွန်တော်တို့ သုံးခဲ့ရပါတယ်။ အဲဒါ ရေအတိမ်အနက်ပေါ် မူတည်ပြီးတော့ ကျွန်တော်တို့ နည်းလမ်းကို ပြောင်းလဲသုံးစွဲခြင်း ဖြစ်ပါတယ်။ သို့ဖြစ်ပါ၍ ပို့ဆောင်ရေးနှင့် ဆက်သွယ်ရေးဝန်ကြီးဌာန၊ ရေအရင်းအမြစ်နှင့် မြစ်ချောင်းများ ဖွံ့ဖြိုးတိုးတက်ရေးဦးစီးဌာနအနေဖြင့် မကွေးတိုင်းဒေသကြီး၊ ဧရာဝတီမြစ်ကြောင်းတစ်လျှောက်ရှိ ကျေးရွာတို့တွင် ကမ်းပါးပြို ကျမှုများ လျော့ပါးရေးအတွက် ရေတိုက်စား၊ ကမ်းပြိုမှုများရဲ့ ပင်မ အကြောင်းအရင်းဖြစ်တဲ့ ရေလမ်းကြောင်းပြောင်းလဲမှုများကို တည်ငြိမ်ရန် ပင်မစီမံချက်ပါ ဦးစားပေး အစီအမံများကို ဆောင်ရွက်ပေးနိုင်ပါက ပိုမိုထိရောက်မည်ဖြစ်ပါသဖြင့် လာမည့်(၃)နှစ်အတွင်း ရေလမ်းကောင်းမွန်ရေးလုပ်ငန်းများကို ဦးစားပေးအဆင့်အလိုက် ဆောင်ရွက်သွားမှာဖြစ်ပါကြောင်း ဖြေကြားအပ်ပါတယ်ခင်ဗျား။ အားလုံးကို ကျေးဇူးတင်ပါတယ်။ လေးစားအပ်ပါသော အမျိုးသားလွှတ်တော်ဥက္ကဋ္ဌကြီးခင်ဗျား။ ဆက်လက်၍ ရန်ကုန်တိုင်း ဒေသကြီး မဲဆန္ဒနယ်အမှတ်(၉)၊ အမျိုးသားလွှတ်တော်ကိုယ်စားလှယ် ဦးဖေချစ် ၏ ရန်ကုန် မြောက်ပိုင်းခရိုင် မှော်ဘီမြို့နယ်၊ မြန်မာ့ဆက်သွယ်ရေးလုပ်ငန်း၊ စာတိုက်နှင့် ကြေးနန်းဆက်သွယ်ရေး ရုံးက လွန်ခဲ့တဲ့ အနှစ်(၄၀)ကတည်းက ပြည်ထောင်စုအစိုးရရဲ့ ငွေလုံးငွေရင်း ဘတ်ဂျက်ဖြင့် ဆောက်လုပ်ခဲ့ပြီး နှစ်ကာလကြာမြင့်သည်နှင့်အမျှ တစ်စတစ်စ ယိုယွင်းပျက်စီးလာပြီး ၂၀၁၇ ခုနှစ် အတွင်း ငလျင်ဒဏ် နှစ်ကြိမ်ခံရကာ နောက်တစ်ကြိမ်ထပ်လှုပ်လျှင် မခံနိုင်တော့ဘဲ ပြိုကျပျက်စီးမည့် အပြင် ဝန်ထမ်းများရဲ့ အသက်ဘေးအန္တရာယ် ထိခိုက်သေဆုံးမည်ကို စိုးရိမ်ရပါသောကြောင့် အနီးစပ်ဆုံး﻿ ( ၂၅ ဘဏ္ဍာရေးနှစ်မှာ အဆောက်အဦအသစ် ဆောက်လုပ်ပေးနိုင်ခြင်း ရှိ/မရှိ သိရှိလိုခြင်းနှင့် စပ်လျဉ်းတဲ့ မေးခွန်းအပေါ် ကျွန်တော်ကပဲ ဆက်လက်ဖြေကြားမှာ ဖြစ်ပါတယ်။ ရန်ကုန်တိုင်းဒေသကြီး၊ မှော်ဘီမြို့နယ်၊ ရန်ကုန် - ပြည်လမ်းဘေး ဝါးနက်ချောင်းကျေးရွာမှ ယခင် ဆက်သွယ်ရေးစာတိုက်နှင့် ကြေးနန်းဝန်ကြီးဌာန၊ မြန်မာ့ဆက်သွယ်ရေးလုပ်ငန်းပိုင်မြေဧရိယာ (၀.၆၈)ဧကရှိတဲ့ ဝင်းအတွင်းက အလျား(၅၂)ပေ၊ အနံ(၃၂)ပေ၊ တစ်ထပ်အုတ်တိုင်ပုံ စာတိုက်နှင့် ကြေးနန်းဆက်သွယ်ရေးရုံး အဆောက်အအုံကို ၁၉၉၀ ပြည့်နှစ်မှာ မြန်မာ့ဆက်သွယ်ရေးလုပ်ငန်းရဲ့ ငွေလုံးငွေရင်း ရန်ပုံငွေ ကျပ်(၅၆)သိန်းနှင့် လွှတ်တော်ကိုယ်စားလှယ်ကြီး တင်ပြသွားတဲ့အတိုင်းပဲ။ ယခင် ဆောက်လုပ်ရေးလုပ်ငန်းကနေပြီးတော့ တည်ဆောက်ခဲ့ခြင်း ဖြစ်ပါတယ်။ စာတိုက်လုပ်ငန်းကို ယခင်က မြန်မာ့ဆက်သွယ်ရေးလုပ်ငန်းအောက်ရှိ လုပ်ငန်းတစ်ခုအနေနဲ့ ဆောင်ရွက်လာရာကနေ ၂၀၁၅-၂၀၁၆ ခုနှစ်မှစ၍ မြန်မာ့စာတိုက်လုပ်ငန်းအဖြစ် သီးခြားရပ်တည်၍ လုပ်ငန်းများ ဆောင်ရွက် ခဲ့ပါတယ်။ မြန်မာ့စာတိုက်လုပ်ငန်းဟာဆိုရင် နိုင်ငံတော်ပိုင်လုပ်ငန်းဖြစ်သည်နှင့်အညီ အသုံးစရိတ် များကို နိုင်ငံတော်၏ ပြည်ထောင်စုဘဏ္ဍာရန်ပုံငွေဆိုင်ရာ အသုံးစရိတ်ခွဲဝေချထားတဲ့ ရန်ပုံငွေနဲ့ ဆောင်ရွက်ရခြင်း ဖြစ်ပါတယ်။ လက်ရှိ ပို့ဆောင်ရေးနှင့် ဆက်သွယ်ရေးဝန်ကြီးဌာန၊ မြန်မာ့စာတိုက်လုပ်ငန်း၊ တိုင်းဒေသကြီး နှင့်ပြည်နယ်အသီးသီးရှိ ဌာနပိုင်စာတိုက်ရုံးများနှင့် ဝန်ထမ်းအိမ်ရာများကို ပြုပြင်ထိန်းသိမ်းခြင်း၊ အသစ်ဆောက်လုပ်ခြင်းလုပ်ငန်းတို့အတွက် ခွဲဝေရရှိတဲ့ရန်ပုံငွေအပေါ်မူတည်ပြီးတော့ ဦးစားပေး အဆင့်အလိုက် ဆောင်ရွက်ပေးလျက်ရှိပါတယ်။ လွှတ်တော်ကိုယ်စားလှယ်ကြီး တင်ပြသွားတဲ့အတိုင်း သက်တမ်းကြာမြင့်ပြီဖြစ်တဲ့ မှော်ဘီစာတိုက်အဆောက်အအုံဟာ နှစ်ကာလရှည်ကြာသည့်နှင့်အမျှ သဘာဝဘေးအန္တရာယ်များကြောင့် စာတိုက်အတွင်းနံရံ၊ အပြင်နံရံရှိ အချို့နေရာများ အက်ကွဲကြောင်းများ ဖြစ်ပေါ်ပြီး ယိုယွင်းပျက်စီးနေတာလည်း တကယ်လည်း မှန်ကန်ပါတယ်ခင်ဗျား။ သို့ဖြစ်ပါ၍ အဆောက်အအုံရဲ့ လက်ရှိအခြေအနေအရ မြန်မာ့စာတိုက်လုပ်ငန်းအနေနဲ့ မှော်ဘီစာတိုက်အဆောက်အအုံသစ်ကို (၅၀ x ၂၅ x ၁၁)ပေ တစ်ထပ် Steel Structure ဖြင့် တည်ဆောက် ပေးရန် ခန့်မှန်းကုန်ကျစရိတ်ကျပ်(၂၈.၂)သန်းကို ၂၀၁၈-၂၀၁၉ ဘဏ္ဍာရေးနှစ်၊ ပြည်ထောင်စုဘဏ္ဍာ ရန်ပုံငွေမှာ ထည့်သွင်းလျာထား တောင်းခံသွားမည်ဖြစ်ပါကြောင်း ခွင့်ပြုချက်ရရှိပါက တိုင်းဒေသကြီး အစိုးရအဖွဲ့၏ ကြီးကြပ်ကွပ်ကဲမှုဖြင့် တင်ဒါခေါ်ယူပြီး စိစစ်ရွေးချယ်ခြင်း၊ အဆောက်အဦ ဆောက်လုပ် ခြင်း စသည်တို့ကို ဆောင်ရွက်ပေးသွားမှာဖြစ်ပါကြောင်း ရှင်းလင်းဖြေကြားအပ်ပါတယ်ခင်ဗျား။ အားလုံး ကျေးဇူးတင်ပါတယ်။ လေးစားအပ်ပါသော အမျိုးသားလွှတ်တော် ဥက္ကဋ္ဌကြီးခင်ဗျား။ ဆက်လက်၍ ချင်းပြည်နယ် မဲဆန္ဒနယ်အမှတ်(၁၀) အမျိုးသားလွှတ်တော်ကိုယ်စားလှယ် ဦးလားလ်မင်းထန် ၏ မကွေးတိုင်း ဒေသကြီး၊ ကျောက်ထုမြို့နယ်ရှိ ကျောက်ထုလေယာဉ်ကွင်းကို ပြည်သူများ ခရီးသွားလာမှု အဆင်ပြေ စေရေးအတွက် လေယာဉ်များ ဆင်းသက်အသုံးပြု ရန် အစီအစဉ် ရှိ/မရှိနှင့် စပ်လျဉ်းသည့် မေးခွန်း အပေါ် ကျွန်တော်ကပဲ ဆက်လက်ဖြေကြားသွားမှာ ဖြစ်ပါတယ်။﻿ မကွေးတိုင်းဒေသကြီး၊ ဒီ ကျောက်ထုလေယာဉ်ကွင်းဟောင်းက ဒီလွှတ်တော်ကိုယ်စားလှယ်ကြီး တင်ပြသွားသလို တိုးချဲ့ဖို့အတွက် တောင်ဘက်ထိပ်မှာရော၊ မြောက်ဘက်ထိပ်မှာရော ကျွန်တော်တို့ ထပ်မံတိုးချဲ့ဖို့အတွက် အတားအဆီးများရှိတဲ့အတွက် ကျွန်တော်တို့ လေယာဉ်ကွင်းသစ်ကို ကျောက်ထု မြို့ရဲ့ တောင်ဘက် မြောင်းကြီး-လယ်တော်ကွင်း မြေနေရာသစ်မှာ အလျားပေ(၁၀၀၀၀)၊ အကျယ်ပေ (၁၀၀)ရှိတဲ့ ပြေးလမ်းနှင့် ပေ(၃၀၀)ပတ်လည်ရှိတဲ့ လေယာဉ်ရပ်နားနေရာ တည်ဆောက်ခြင်းလုပ်ငန်းကို စစ်အင်ဂျင်နီယာ ညွှန်ကြားရေးမှူးရုံးမှ ၂၉-၁၁-၂၀၀၂ ရက်နေ့မှာ လုပ်ငန်းတွေ စတင်ဆောင်ရွက် ခဲ့ပြီးတော့ ပြေးလမ်းအလျားပေ (၆၅၀၀)ကိုတော့ ၁၀-၇-၂၀၀၄ ရက်နေ့မှာ စတင်ဖွင့်လှစ် အသုံးပြု ခဲ့ပြီး ပြေးလမ်းအလျားအပြည့်ပေ(၁၀၀၀၀)ကိုတော့ ၂၀-၁၂-၂၀၀၄ ရက်နေ့မှာ ဆက်လက် တည်ဆောက် ပြီးစီးခဲ့ပါတယ်။ လက်ရှိကျောက်ထုလေယာဉ်ကွင်းမှာဆိုရင် (၇၀x၃၅)ပေ လေဆိပ်အဆောက်အအုံ ပေ(၅၀) ပတ်လည်နှင့် အမြင့်(၁၅)ပေရှိတဲ့ သစ်သားလေကြောင်းထိန်းမျှော်စင်တစ်ခုနှင့် ဝန်ထမ်းအိမ်ရာတို့ ကိုလည်း ဆောက်လုပ်ခဲ့ပါတယ်။ ကျောက်ထုလေယာဉ်ကွင်းမှာ လေယာဉ်တွေ ဘေးအန္တရာယ် ကင်းရှင်းစွာ ဆင်းသက်အသုံးပြုနိုင်ရန် လေကြောင်းလမ်းပြစက်နှင့် ဆက်သွယ်ရေးစက်များ တပ်ဆင် ထားပြီး ဝန်ထမ်း(၅)ဦး တာဝန်ချထားလျက်ရှိပါတယ်။ ကျောက်ထုလေယာဉ်ကွင်းကို ခရီးသည် လေယာဉ်များ ၁၀ -၇-၂၀၀၄ ရက်နေ့မှာ စတင်ဆင်းသက်အသုံးပြုခဲ့သော်လည်း ၅-၁-၂၀၁၆ ရက်နေ့မှာ နောက်ဆုံးဆင်းသက် အသုံးပြုခဲ့ပါတယ်။ ကျောက်ထုဒေသအတွင်း နေထိုင်ကြတဲ့ ပြည်သူများအနေနဲ့ လေကြောင်းခရီးစဉ်ထက် နေ့ညအချိန်မရွေး လွယ်ကူစွာ သွားလာနိုင်တဲ့ ပခုက္ကူ-ပေါက်-ကျောက်ထုမင်းတပ် ကားလမ်းရှိနေခြင်း၊ လေယာဉ်ခရီးစဉ်များနှင့် ခရီးသည်စီးနင်းလိုက်ပါမှု နည်းပါးခြင်းကြောင့် ကျောက်ထုလေယာဉ်ကွင်းသို့ ပုံမှန်ခရီးစဉ်များ ပြေးဆွဲပျံသန်းမှု ရပ်ဆိုင်းခဲ့ရခြင်း ဖြစ်ပါတယ်။ အဲဒီနောက်ပိုင်းမှာတော့ အရေးကြီးပုဂ္ဂိုလ်တင်ဆောင်တဲ့ လေယာဉ်များက ရံဖန်ရံခါ ဆင်းသက် အသုံးပြုခြင်း ရှိပါတယ်ခင်ဗျား။ ကျောက်ထုလေယာဉ်ကွင်းဟာဆိုရင် မြန်မာနိုင်ငံအနောက်ဘက်ပိုင်း အိန္ဒိယနိုင်ငံနှင့် ဆက်စပ်တည်ရှိနေတဲ့ နေရာဖြစ်ခြင်း၊ မဟာဗျူဟာအရ အရေးပါတဲ့နေရာဖြစ်ခြင်း တို့ကြောင့် အနာဂတ်ကာကွယ်ရေးနှင့် လုံခြုံ ရေးဆိုင်ရာလိုအပ်ချက်များအရ ပို့ဆောင်ရေးနှင့် ဆက်သွယ်ရေးဝန်ကြီးဌာနပိုင် လေယာဉ်ကွင်းအဖြစ်မှ ကာကွယ်ရေးဝန်ကြီးဌာနပိုင် စစ်ဘက်ဆိုင်ရာ လေယာဉ်ကွင်းအဖြစ် လွှဲပြောင်းရယူခွင့်ပြုနိုင်ပါရန် ကာကွယ်ရေးဝန်ကြီးဌာနမှ နိုင်ငံတော်သမ္မတ ဦးစီးရုံးသို့ ၂၀၁၆ ခုနှစ်၊ စက်တင်ဘာလမှာ တင်ပြခဲ့တာ နိုင်ငံတော်သမ္မတရုံးမှ အဲဒီလမှာပဲ ပို့ဆောင်ရေးနှင့် ဆက်သွယ်ရေးဝန်ကြီးဌာနသို့ သဘောထားမှတ်ချက် တောင်းခံခဲ့သဖြင့် လွှဲပြောင်း ပေးနိုင်ပါကြောင်းကို ၂၀၁၆ ခုနှစ်၊ အောက်တိုဘာလမှာ ပြန်လည်တင်ပြခဲ့ပါတယ်။ လေယာဉ်ကွင်းနှင့် ဆက်စပ်အဆောက်အအုံများ အပါအဝင် လေယာဉ်ကွင်းပိုင်မြေ (၃၅၂.၁၁၁)ဧကကို လွှဲပြောင်းပေးနိုင်ရန်အတွက် နိုင်ငံတော်သို့ ပြန်လည်အပ်နှံရန် လယ်ယာမြေနှင့် အခြားမြေများ သိမ်းဆည်းခံရမှုများ ပြန်လည်စိစစ်ရေးကော်မတီသို့ တင်ပြနိုင်ရေးအတွက် လိုအပ် သော မြေစာရင်းပုံစံ(၁၀၅-၁၀၆)ကို ၁၅ -၁-၂၀၁၈ ရက်နေ့မှာ အသစ်ပြန်လည်ထုတ်ယူခဲ့ပြီး အခြား လိုအပ်တဲ့ စာရွက်စာတမ်းများကို လေကြောင်းပို့ဆောင်ရေးညွှန်ကြားမှုဦးစီးဌာနမှ ၃-၄-၂၀၁၈ ရက်နေ့﻿ J2 မှာ ကျောက်ထုမြို့နယ်၊ လယ်ယာမြေစီမံခန့်ခွဲရေးနှင့် စာရင်းအင်းဦးစီးဌာနသို့ တောင်းခံဆောင်ရွက် ထားဆဲဖြစ်ပါတယ်။ သို့ဖြစ်ပါ၍ မကွေးတိုင်းဒေသကြီး၊ ဆောမြို့နယ်၊ ကျောက်ထုမြို့ရှိ ကျောက်ထုလေယာဉ် ကွင်းကို ပို့ဆောင်ရေးနှင့် ဆက်သွယ်ရေးဝန်ကြီးဌာန၊ လေကြောင်းပို့ဆောင်ရေး ညွှန်ကြားမှုဦးစီးဌာန ပိုင် လေယာဉ်ကွင်းအဖြစ်မှ ကာကွယ်ရေးဝန်ကြီးဌာနပိုင် စစ်ဘက်ဆိုင်ရာလေယာဉ်ကွင်းအဖြစ် လွှဲပြောင်းပေးရေးအတွက် စီစဉ်ဆောင်ရွက်လျက်ရှိသဖြင့် ခရီးသည်တင်လေယာဉ်များ ဆင်းသက် အသုံးပြုရန် အစီအစဉ် မရှိပါကြောင်း ရှင်းလင်းဖြေကြားအပ်ပါတယ်။ ဥက္ကဋ္ဌကြီးခင်ဗျား။ လေးစားစွာဖြင့် ဖြည့်စွက်တင်ပြရမယ်ဆိုရင်တော့ ကျွန်တော်တို့ အရင်က ဒီကာကွယ်ရေးဝန်ကြီးဌာနကပိုင်တဲ့ တောင်ငူလေယာဉ်ကွင်း၊ နန်ပေါင်လေယာဉ်ကွင်း၊ နမ့်စန် လေယာဉ်ကွင်းမှာ အခါအခွင့်သင့်လို့ ခရီးသည်လိုက်ပါမှု ဦးရေတွေများလာတဲ့အခါမှာ ကျွန်တော်တို့ မြန်မာ့လေကြောင်း၊ အခု မြန်မာ့အမျိုးသားလေကြောင်းလိုင်းကနေပြီးတော့ ကျွန်တော်တို့ ခရီးစဉ်တွေ ဆင်းသက်ခြင်းကို ကာကွယ်ရေးဝန်ကြီးဌာနက ယခင်က ခွင့်ပြုပေးခဲ့တဲ့သာဓက ရှိပါတယ်။ ဒါကြောင့် မို့လို့လည်း အခု ကျွန်တော်တို့ ဒီကျောက်ထုလေယာဉ်ကွင်းမှာလည်း တကယ်လို့ ခရီးသည်များရဲ့ လိုအပ်ချက်အရ ဒီလေကြောင်းလိုင်းအတွက်လည်း စီးပွားရေးတွက်ချေကိုက်မယ်ဆိုရင်တော့ ကျွန်တော်တို့က ဝန်ကြီးဌာနအချင်းချင်း ဒေသ၊ ပြည်နယ်၊ တိုင်းဒေသကြီးအစိုးရအဖွဲ့များနှင့် ညှိနှိုင်း ပြီးတော့ စီစဉ်ဆောင်ရွက်နိုင်ခြေရှိပါကြောင်း တင်ပြအပ်ပါတယ်။ နောက်တစ်ခုက ကျွန်တော်တို့ လွှတ်တော်ကိုယ်စားလှယ်ကြီး တင်ပြသွားတဲ့ ချင်းပြည်နယ် တောင်ပိုင်းမှာ လေယာဉ်ကွင်းတွေ ဖောက်လုပ်နိုင်ဖို့အတွက်ကို ကျွန်တော်တို့ ဝန်ကြီးဌာနအနေနဲ့ ကွင်းဆင်းလေ့လာခြင်းတွေ ဆောင်ရွက်ဖို့ ရှိ/မရှိနှင့် ပတ်သက်ပြီးတော့ ကျွန်တော်တို့က ချင်းပြည်နယ် ဟာဆိုရင် ကျွန်တော်တို့ မြန်မာနိုင်ငံမှာ လေယာဉ်ကွင်းမရှိသေးတဲ့ တစ်ခုတည်းသော ကျွန်တော်တို့ ပြည်နယ် ဖြစ်ပါတယ်။ ဒါကြောင့်မို့လို့လည်း ကျွန်တော်တို့က အထက်က လမ်းညွှန်မှုနှင့်အညီ ကျွန်တော်တို့က ဖလမ်းလေယာဉ်ကွင်းမှာ လေဆိပ်တစ်ခု တည်ဆောက်လျက်ရှိပါတယ်။ ၎င်းအပြင်ကို ချင်းပြည်နယ်၊ မြောက်ပိုင်းရော၊ တောင်ပိုင်းရော တခြားဖြစ်နိုင်ခြေရှိတဲ့နေရာတွေမှာ လေယာဉ်ကွင်း တည်ဆောက်နိုင်ခြင်း ရှိ/မရှိကို ကျွန်တော်တို့ ဝန်ကြီးဌာနရဲ့ လေကြောင်းပို့ဆောင်ရေးညွှန်ကြားမှု ဦးစီးဌာန အထက်ရဲ့ လမ်းညွှန်မှုအရ ကျွန်တော်တို့တွေက ကွင်းဆင်းလေ့လာမှုတွေ ဆောင်ရွက် နေလျက်ရှိကြောင်း လေးစားစွာတင်ပြအပ်ပါတယ်။ အားလုံးကို ကျေးဇူးတင်ပါတယ်။ လေးစားအပ်ပါသော အမျိုးသားလွှတ်တော် ဥက္ကဌကြီးခင်ဗျား။ ဆက်လက်၍ ကယား ပြည်နယ် မဲဆန္ဒနယ်အမှတ်(၉)၊ အမျိုးသားလွှတ်တော်ကိုယ်စားလှယ် ဦးစိုးသိန်း ရဲ့ ကယားပြည်နယ်၊ လွိုင်ကော်မြို့မှာ ဖြတ်သန်းစီးဆင်းလျက်ရှိတဲ့ ဘီလူးချောင်းကို ပြည်ထောင်စုအစိုးရမှ တာဝန်ယူ ထိန်းသိမ်းပေးရန် အစီအစဉ် ရှိ/မရှိနှင့် မေးခွန်းအပေါ် ကျွန်တော်ကပဲ ဆက်လက်ဖြေကြားသွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ Power Point အသုံးပြု၍ တင်ပြခွင့်ပြုပါ ခင်ဗျား။ ဘီလူးချောင်းဟာဆိုရင် ရှမ်းပြည်နယ်မှာ မြစ်ဖျားခံပြီးတော့ ကယားပြည်နယ်၊ လွိုင်ကော်မြို့ ကို﻿ ဖြတ်သန်းစီးဆင်းပြီး လောပိတ ရေအားလျှပ်စစ်စက်ရုံတည်ရှိရာ ဒေါတချားရေထိန်းတံခါးသို့ စီးဝင်တဲ့ မြစ် ဖြစ်ပါတယ်။ လွှတ်တော်ကိုယ်စားလှယ်ကြီး တင်ပြသွားသလိုပဲ။ ဘီလူးချောင်းရေရှည်တည်တံ့နိုင်ရေး အတွက် ပြည်ထောင်စုအစိုးရအဖွဲ့ရဲ့ ညွှန်ကြားချက်အရ ယခင်ပို့ဆောင်ရေးဝန်ကြီးဌာန၊ ရေအရင်း အမြစ်နှင့် မြစ်ချောင်းများဖွံ့ဖြိုးတိုးတက်ရေးဦးစီးဌာနရဲ့ ကြီးကြပ်မှုဖြင့် ၂၀၁၄ ခုနှစ်၊ ဖေဖော်ဝါရီလ ၉ ရက်နေ့ကနေ ၁၃ ရက်နေ့အထိ တိုင်းတာရေးအဖွဲ့မှ ကွင်းဆင်းတိုင်းတာ စစ်ဆေးခဲ့ပါတယ်။ တိုင်းတာ ရေးလုပ်ငန်းများကို အဓိကကျတဲ့ လွိုင်ကော်မြို့အထက် (၃)မိုင်ခန့်နှင့် လွိုင်ကော်မြို့ အောက်ဘက် (၃)မိုင်ခန့်ကိုသာ တိုင်းတာခဲ့ပါတယ်။ အဆိုပါ တိုင်းတာစစ်ဆေးမှုများရဲ့ တွေ့ရှိချက်များအရ ဘီလူးချောင်း တစ်လျှောက်ရေရှည်တည်တံ့ထိန်းသိမ်းနိုင်ရေးအတွက် ဆောင်ရွက်ရန်သင့်တဲ့နည်းလမ်းတွေကို ကယား ပြည်နယ်အစိုးရအဖွဲ့သို့ ပေးပို့ခဲ့ပါတယ်။ ကျွန်တော်တို့ ပေးပို့ခဲ့တဲ့ နည်းလမ်းတွေကတော့ ခုနလွှတ်တော်ကိုယ်စားလှယ်ကြီးလည်း တင်ပြသွားပါတယ်။ ကျွန်းမျောနှင့် သဲသောင်ခုံတွေ၊ ကျွန်းမျောတွေ၊ မြက်ရိုင်းပင်တွေ ရှင်းလင်း ဖယ်ရှားဖို့ နောက်ပြီးတော့ ကျွန်တော်တို့ လုံလောက်တဲ့ရေစု ရရှိဖို့အတွက် တူးဖော်ဖို့ကိစ္စ၊ ကျောက်စီ နံရံတည်ဆောက်ဖို့ ကိစ္စ၊ နောက်ပြီးတော့ စွန့်ပစ်ပစ္စည်းနှင့် အမှိုက်တွေ ချောင်းထဲကို မစွန့်ပစ်ဖို့ တားဆီးဖို့ကိစ္စ၊ နောက်ပြီးတော့ ခုနပြောသလို ရေပို့လွှတ်တွေကို ထိန်းသိမ်းနိုင်ဖို့ သက်ဆိုင်ရာဌာနမှ ပေါင်းစည်းဖို့နဲ့ ချောင်းဖြတ်တူးမြောင်းတွေ တူးဖို့ကိစ္စကို ကျွန်တော်တို့ ထည့်သွင်းပြီးတော့ အကြံပြု ခဲ့ပါတယ်။ ကယားပြည်နယ်၊ ဘီလူးချောင်းရေရှည်တည်တံ့ စီးဆင်းနိုင်ရေးအတွက် ရေလမ်းကြောင်း ပြုပြင် ထိန်းသိမ်းရေးလုပ်ငန်းများ ဆောင်ရွက်ရန်အတွက် သီးသန့်ရန်ပုံငွေကျပ် (၂)ဘီလီယံ သုံးစွဲခွင့် ရရှိခဲ့သဖြင့် ဦးစားပေးဆောင်ရွက်မည့်လုပ်ငန်းများကို မြေပြင် ကွင်းဆင်းစစ်ဆေးပေးနိုင်ပါရန်နှင့် ဘဏ္ဍာရေးနှစ်မကုန်မီ လုပ်ငန်းများပြီးစီးနိုင်ရေးအတွက် ကယားပြည်နယ်အစိုးရအဖွဲ့မှ ယခင် ပို့ဆောင်ရေးဝန်ကြီးဌာနသို့ ညှိနှိုင်းလာပါသဖြင့် ရေအရင်းအမြစ်နှင့် မြစ်ချောင်းများ ဖွံ့ဖြိုးတိုးတက် ရေးဦးစီးဌာနမှ ကျွမ်းကျင်မှု အကူအညီများပေးခဲ့ပါတယ်။ ကျွမ်းကျင်မှုအကူအညီလည်း ကျွန်တော် တို့ရဲ့ ဌာနအနေနဲ့အရ ကွင်းဆင်းတိုင်းတာ စစ်ဆေးခြင်း၊ ဒီဇိုင်းရေးဆွဲခြင်းကအစ ကျွန်တော်တို့ ဆောင်ရွက်ပေးခဲ့ပါတယ်။ ဘီလူးချောင်းတစ်လျှောက် ဆောင်ရွက်ရမည့်လုပ်ငန်း အစီအမံများကို ကယားပြည်နယ်အစိုးရအဖွဲ့ရဲ့ အစီအစဉ်ဖြင့် ၂၀၁၅-၂၀၁၆ ဘဏ္ဍာရေးနှစ်မှာ ဖော်ပြပါအတိုင်း ကျွန်တော်တို့ ဆောင်ရွက်ခဲ့ပြီး ဖြစ်ပါတယ်။ ကယားပြည်နယ်အစိုးရ ရုံးစိုက်တဲ့ လွိုင်ကော်မြို့အနီး တစ်ဆက်တည်းဆောင်ရွက်ပေးရမယ့် အဆိုပြု တင်ပြချက်ပါ ရေလမ်းကြောင်းကောင်းမွန်ရေး သောင်တူးလုပ်ငန်းများနှင့် ကျောက်စီမြေထိန်းနံရံ တည်ဆောက်ခြင်းလုပ်ငန်းများ အချိန်မီပြီးစီးရေးနှင့် စံချိန်စံညွှန်းပြည့်မီရေးတို့အတွက် ကယားပြည်နယ် အစိုးရမှ အနီးကပ်ကြီးကြပ်ဆောင်ရွက်နိုင်ခြင်း၊ ကယားပြည်နယ်မှာ ရေအရင်းအမြစ်နှင့် မြစ်ချောင်းများ ဖွံ့ဖြိုးတိုးတက်ရေးဦးစီးဌာနအနေနဲ့ ဒေသခွဲရုံးများမရှိသဖြင့် မန္တလေးတိုင်းရုံးမှ အလှမ်းဝေးစွာ စီမံ﻿ ကွပ်ကဲရန် အခက်အခဲရှိခြင်းတို့ကြောင့် ကယားပြည်နယ်အစိုးရ၏ အစီအစဉ်ဖြင့် လုပ်ငန်းများကို ဆောင်ရွက်ရန် စီမံခဲ့ခြင်း ဖြစ်ပါတယ်။ ပို့ဆောင်ရေးနှင့် ဆက်သွယ်ရေးဝန်ကြီးဌာန၊ ရေအရင်းအမြစ်နှင့် မြစ်ချောင်းများ ဖွံ့ဖြိုးတိုး တက်ရေးဦးစီးဌာနအနေဖြင့် မြန်မာနိုင်ငံရဲ့ အဓိက ကုန်သွယ်ရေကြောင်း သွားလာအသုံးပြုသည့် ဧရာဝတီနှင့် ချင်းတွင်းမြစ်ကြီးများရဲ့ ရေလမ်းဖွံ့ဖြိုးရေးလုပ်ငန်းများကို ဦးစားပေး ဆောင်ရွက်နေရ ခြင်းကြောင့် ဘီလူးချောင်းအပါအဝင် ရေကြောင်းသွားလာအသုံးပြုမှုနည်းပါးတဲ့ အခြားမြစ်ချောင်းများ ထိန်းသိမ်းရေးအတွက် ၂၀၁၈ ခုနှစ်၊ ဧပြီလမှ စက်တင်ဘာလအထိ (၆)လနှင့် ၂၀၁၈-၂၀၁၉ ဘဏ္ဍာရေးနှစ်တို့အတွက် ရေးဆွဲထားတဲ့ လုပ်ငန်းအစီအမံများမှာ ဘီလူးချောင်းထိန်းသိမ်းရေး လုပ်ငန်းဆောင်ရွက်ရန် ရန်ပုံငွေတင်ပြတောင်းခံထားခြင်း မရှိပါကြောင်းနှင့် ဘီလူးချောင်း ထိန်းသိမ်း ရေး လုပ်ငန်းများဆောင်ရွက်ရန်အတွက် ကယားပြည်နယ်အစိုးရအဖွဲ့မှ ၂၀၁၈-၂၀၁၉ ဘဏ္ဍာရေးနှစ် ပြည်နယ်ရန်ပုံငွေမှလည်းကောင်း၊ အရေးပေါ်ရန်ပုံငွေမှလည်းကောင်း တင်ပြတောင်းခံမည်ဆိုပါက ရေအရင်းအမြစ်နှင့် မြစ်ချောင်းများ ဖွံ့ဖြိုးတိုးတက်ရေးဦးစီးဌာနအနေနဲ့ အခြား တိုင်းဒေသကြီးနှင့် ပြည်နယ်အစိုးရအဖွဲ့၊ ရန်ပုံငွေနှင့် ဆောင်ရွက်တဲ့ ဒီ ရေလမ်းနှင့် ကမ်းပါးထိန်းလုပ်ငန်းများ ဆောင်ရွက် တဲ့နေရာမှာ ကျွန်တော်တို့ ဦးစီးဌာနအနေနဲ့ အပြည့်အဝကျွမ်းကျင်မှုနဲ့ နည်းပညာအကူအညီများ ပေးခဲ့တဲ့နည်းတူ ပံ့ပိုးဆောင်ရွက်သွားမှာဖြစ်ပါကြောင်း ရှင်းလင်းဖြေကြားအပ်ပါတယ်။ အားလုံးကို ကျေးဇူးတင်ပါတယ်။ လေးစားအပ်ပါသော အမျိုးသားလွှတ်တော် ဥက္ကဋ္ဌကြီးခင်ဗျား။ ဆက်လက်ပြီးတော့ ရှမ်းပြည်နယ် မဲဆန္ဒနယ်အမှတ်(၆)မှ အမျိုးသားလွှတ်တော်ကိုယ်စားလှယ် ဒေါက်တာစိုင်းဆိုင်ကျောက်ဆမ် ၏ ကျိုင်းတုံ-မိုးနဲ ရထားလမ်းဖောက်လုပ်ရေးစီမံကိန်းနဲ့ စပ်လျဉ်းပြီး ရှေ့ဆောင်ရွက်မည့်လုပ်ငန်း အခြေအနေများနဲ့ သိမ်းဆည်းမြေများကို အခြားအကျိုးရှိမည့်လုပ်ငန်းများ ပြောင်းလဲလုပ်ကိုင်နိုင်ခြင်း ရှိ/မရှိ သိရှိလိုခြင်းနှင့် စပ်လျဉ်းသည့် မေးခွန်းအပေါ် ကျွန်တော်ကပဲ ဆက်လက်ပြီးတော့ ဖြေကြား တင်ပြသွားမှာ ဖြစ်ပါတယ်။ ကျိုင်းတုံ-မိုးနဲ ရထားလမ်းဖောက်လုပ်ရေး စီမံကိန်းကို နိုင်ငံတော် အေးချမ်းသာယာရေးနှင့် ဖွံ့ဖြိုးရေးကောင်စီရဲ့ လမ်းညွှန်ချက်အရ စတင်ခဲ့သောစီမံကိန်းဖြစ်ပြီး ဖြစ်မြောက်နိုင်ခြေ လေ့လာမှု (Feasibility Study) ပြုလုပ်ခဲ့ခြင်းမရှိပါ။ ကျိုင်းတုံ-မိုးနဲလမ်းပိုင်း (၂၂၆)မိုင်ကို ၂၀၀၉-၂၀၁၀ ဘဏ္ဍာရေးနှစ်မှစ၍ ကျိုင်းတုံဘက်ခြမ်းမှ ဖောက်လုပ်ခြင်းနှင့် မိုးနဲဘက်ခြမ်းမှ ဖောက်လုပ်ခြင်းဟူ၍ နှစ်ပိုင်းခွဲခြား၍ စီမံဆောင်ရွက်ခဲ့ပါတယ်။ လျာထားခဲ့တဲ့ ကျိုင်းတုံ-မိုးနဲရထားလမ်း အူကြောင်းပြမြေပုံကို Power Point ဖြင့် တင်ပြခွင့်ပြုပါ ခင်ဗျား။ ကျိုင်းတုံဘက်အခြမ်းမှာ ဖောက်လုပ်ခဲ့တဲ့ ကျိုင်းတုံ-ဝမ်ကောင်းလမ်းပိုင်း (၅.၆)မိုင်ကို ၂၀၁၀ ပြည့်နှစ်၊ ဒီဇင်ဘာလ ၁၉ ရက်နေ့မှာ ဖွင့်လှစ်ပြီး ရထားစတင်ပြေးဆွဲခဲ့ပြီးနောက် တောင်ပြို/မြေပြိုမှု များကြောင့် ၂၀၁၁ ခုနှစ်၊ နိုဝင်ဘာလမှစ၍ ရထားပြေးဆွဲမှုကို ရပ်ဆိုင်းခဲ့ပါတယ်။ မိုးနဲဘက် အခြမ်းမှာ တော့ မိုးနဲနှင့် လင်းခေးအကြား(၁၄)မိုင်ကြားမှာ မြေသားလုပ်ငန်း၊ တံတားလုပ်ငန်းများကိုသာ ဆောင်ရွက် ခဲ့ပြီး ရထားပြေးဆွဲနိုင်ခြင်း မရှိခဲ့ပါ။﻿ ရှမ်းပြည်နယ်တောင်ပိုင်းနှင့် ရှမ်းပြည်နယ်အရှေ့ပိုင်း ဒေသများရဲ့ မြေမျက်နှာပြင် အသွင်အပြင်မှာ ယေဘုယျအားဖြင့် ကြမ်းတမ်းပြီး တစ်မြို့နှင့်တစ်မြို့၏ တည်နေရာ၊ အနေအထား အနိမ့်၊ အမြင့် လွန်စွာကွာခြားမှုရှိသောကြောင့် ရထားလမ်းဖောက်လုပ်ရာ အခက်အခဲများစွာရှိခြင်း၊ ငွေကြေးကုန်ကျမှုများပြားခြင်း၊ ခေတ်နှင့်လျော်ညီမှုမရှိခြင်း၊ အကျိုးရလဒ်နည်းပါးခြင်းတို့ကြောင့် ကျိုင်းတုံဘက်ခြမ်းနှင့် မိုးနဲဘက်ခြမ်းတို့မှ ဖောက်လုပ်ခြင်းလုပ်ငန်းများ ၂၀၁၁ ခုနှစ်၊ ဧပြီလမှစပြီး ရပ်ဆိုင်းခဲ့ပါတယ်။ ဆက်လက်ဖောက်လုပ်ရန်လည်း အစီအစဉ် မရှိပါ။ ကျိုင်းတုံ-မိုးနဲရထားလမ်းဖောက်လုပ်မှုကြောင့် ကျိုင်းတုံမြို့နယ်နှင့်မိုးနဲမြို့နယ်အတွင်းရှိ မြေများပါဝင်သွားခဲ့ပြီး ကျိုင်းတုံမြို့နယ်အတွင်းမှာတော့ ကျိုင်းတုံ-ဝမ်ကောင်း ရထားလမ်း အူကြောင်း တစ်လျှောက် မြေ(၉၉.၅၇၉)ဧကနှင့် ကျိုင်းတုံ ဘူတာယာဒ်ဝင်းအတွက် သိမ်းဆည်းမြေ (၄၂.၄၂)ဧကတို့ ဝင်ခဲ့ရပါတယ်။ အဆိုပါသိမ်းဆည်းမြေများအနက် ရထားလမ်းအူကြောင်းတစ်လျှောက် မြေ(၉၉.၅၇၉) ဧကကို ပို့ဆောင်ရေးနှင့်ဆက်သွယ်ရေးဝန်ကြီးဌာနအနေဖြင့် လက်ရှိအနေအထားအတိုင်း ပြန်လည် စွန့်လွှတ်ပေးသွားနိုင်ရန်အတွက် မြန်မာ့မီးရထားမှရှမ်းပြည်နယ်အစိုးရထံ တင်ပြခဲ့ရာ ရှမ်းပြည်နယ် အစိုးရအဖွဲ့က သဘောတူညီမှုရှိပြီး မြန်မာ့မီးရထားအနေနဲ့ သိမ်းဆည်းမြေများကို လုပ်ထုံးလုပ်နည်း များအတိုင်း ပြန်လည်အပ်နှံဆောင်ရွက်သွားရန် အကြောင်းကြားလာခဲ့ပါတယ်။ ရှမ်းပြည်နယ်အစိုးရအဖွဲ့ရဲ့ အကြောင်းကြားချက်အရ မြန်မာ့မီးရထားမှ ကျိုင်းတုံမြို့နယ် အတွင်း ပါဝင်သွားတဲ့ မြေ(၉၉.၅၇၉)ဧကအား လက်ရှိအနေအထားအတိုင်း ပြန်လည်အပ်နှံနိုင်ရေး အတွက် ခရိုင်အထွေထွေအုပ်ချုပ်ရေးမှူး၊ ကျိုင်းတုံမြို့နယ်နှင့် ညှိနှိုင်းဆောင်ရွက်နေခြင်း၊ ဆောက်လုပ်ရေး ဝန်ကြီးဌာန၊ လမ်းဦးစီးဌာနမှ ကျိုင်းတုံမြို့ရှောင်လမ်း ဖောက်လုပ်ရန်အတွက် ကျိုင်းတုံ-ဝမ်ကောင်း ရထားလမ်းရဲ့ ပြန်လည်စွန့်လွှတ်မယ့် မြေများအား ပြန်လည်အသုံးပြုခွင့်ပြုပါရန် ရှမ်းပြည်နယ်အစိုးရ အဖွဲ့ထံ တင်ပြခဲ့ရာ ၂၀၁၈ ခုနှစ်၊ ဇန်နဝါရီလ ၂၃ ရက်နေ့မှာ ကျင်းပပြုလုပ်တဲ့ ရှမ်းပြည်နယ် အစိုးရအဖွဲ့ရဲ့ အစည်းအဝေးဆုံးဖြတ်ချက်အရ ပို့ဆောင်ရေးနှင့် ဆက်သွယ်ရေးဝန်ကြီးဌာနက မူလ တောင်သူများထံ ပြန်လည်စွန့်လွှတ်ပေးမယ့် ရထားလမ်းမြေ(၉၉.၅၇၉)ဧကအနက် ကျိုင်းတုံ-ဝမ်ကောင်း မြို့ရှောင်လမ်းဖောက်လုပ်ရာတွင် ပါဝင်မည့် (၈.၀၄၅) ကီလိုမီတာအရှည်အား ဆောက်လုပ်ရေးဝန်ကြီး ဌာန၊ လမ်းဦးစီးဌာနရဲ့ အစီအမံဖြင့် လျော်ကြေးပေးပြီး လုပ်ထုံးလုပ်နည်းနှင့်အညီ လွှဲပြောင်း ရယူနိုင်ရေးအတွက် ပေါင်းစပ်ညှိနှိုင်း ဆောင်ရွက်သွားရန် ရှမ်းပြည်နယ်အစိုးရအဖွဲ့မှ အကြောင်းကြား လာပါတယ်။ မြန်မာ့မီးရထားအနေနဲ့ ကျိုင်းတုံ-မိုးနဲရထားလမ်းဖောက်လုပ်ရေးစီမံကိန်းအား ဆက်လက် ဖောက်လုပ်ရန် အစီအစဉ် မရှိတဲ့အတွက်ကြောင့် ကျိုင်းတုံ-ဝမ်ကောင်း ရထားလမ်းဖောက်လုပ်ရာမှာ ပါဝင်သွားတဲ့ ဒီသိမ်းဆည်းမြေ (၉၉.၅၇၉)ဧကကို မူလမြေပိုင်ရှင်များထံ လက်ရှိအနေအထားအတိုင်း ပြန်လည်စွန့်လွှတ်နိုင်ရေးအတွက် လုပ်ထုံးလုပ်နည်းများနှင့်အညီ ပြည်ထဲရေးဝန်ကြီးဌာနသို့ ပြန်လည် အပ်နှံသွားမည်ဖြစ်ပြီး ဆောက်လုပ်ရေးဝန်ကြီးဌာန၊ လမ်းဦးစီးဌာနကလည်း မြို့ရှောင်လမ်းအတွက် လိုအပ်တဲ့ မြေဧကကို ပြည်ထဲရေးဝန်ကြီးဌာနသို့ လုပ်ထုံးလုပ်နည်းနှင့်အညီ တင်ပြတောင်းခံသွားရမှာ ဖြစ်ပါတယ်။ ကျိုင်းတုံဘူတာယာဒ်ဝင်းအတွက် သိမ်းဆည်းထားမြေ (၄၂.၄၂)ဧကအပေါ်မှာ ရထားလမ်း﻿ အစီရင်ခံစာ ဖတ်ကြားရှင်းလင်းခြင်း ဖောက်လုပ်စဉ်က အသုံးပြုခဲ့တဲ့ RBE စက်ခေါင်းတွဲများ၊ သံလမ်းများ၊ ကွန်ကရစ်ဇလီဖားနှင့် သစ်သား ဇလီဖားများကို ပြန်လည်သိမ်းဆည်းသွားမည်ဖြစ်ပြီး အဆိုပါ ကျိုင်းတုံဘူတာယာဒ်ဝင်းမြေကို လက်ရှိ အနေအထားအတိုင်း မူလမြေပိုင်ရှင်များထံသို့ ပြန်လည်စွန့်လွှတ်သွားမှာ ဖြစ်ပါတယ်။ မြန်မာ့မီးရထားအနေဖြင့် မိုးနဲမြို့နယ်အတွင်းမှာ သိမ်းဆည်းမြေ (၉၅.၅၅)ဧကနှင့် ပတ်သက်ပြီး ၂၀၁၆-၂၀၁၇ နှင့် ၂၀၁၇-၂၀၁၈ ဘဏ္ဍာရေးနှစ်များတွင် ရှမ်းပြည်နယ်အစိုးရအဖွဲ့မှ လျော်ကြေးတန်ဖိုး အတည်ပြုချက်ရရှိခဲ့ပါသဖြင့် သိမ်းဆည်းမြေများ ပါဝင်သွားတဲ့ ကာယကံရှင်များ ထံသို့ လျော်ကြေးငွေစုစုပေါင်း ကျပ်သန်း(၂၁၄)သန်း ပေးချေထားခဲ့ပြီး ဖြစ်ပါတယ်။ အဆိုပါ လျော်ကြေးငွေ ပေးချေထားပြီးဖြစ်တဲ့ မြန်မာ့မီးရထားသိမ်းဆည်းမြေ (၉၅.၅၅)ဧကကို မြန်မာ့မီးရထားပိုင် အမည်ပေါက်ရရှိရေးအတွက် မိုးနဲမြို့နယ် လယ်ယာမြေစီမံခန့်ခွဲရေးနှင့် စာရင်းအင်းဦးစီးဌာနထံ ပုံစံ ၁၀၅-၁၀၆ လျှောက်ထားပြီး ဖြစ်ပါတယ်။ သို့ဖြစ်ပါ၍ လျော်ကြေးပေးချေပြီးဖြစ်သော မြန်မာ့မီးရထားသိမ်းဆည်းမြေ (၉၅.၅၅)ဧကအား ဌာနပိုင်မြေအဖြစ် ခွင့်ပြုမိန့်ရရှိပြီးပါက အဆိုပါမြေပေါ်တွင် နှစ်တို၊ နှစ်ရှည် စိုက်ပျိုးရေးလုပ်ငန်း လုပ်ကိုင်သူများအား ဖိတ်ခေါ်၍ မြန်မာ့မီးရထားနှင့် အကျိုးတူပူးပေါင်း လုပ်ကိုင်ဆောင်ရွက်သည့် နည်းလမ်း သို့မဟုတ် စိုက်ပျိုးရေးလုပ်ငန်း လုပ်ကိုင်ဆောင်ရွက်လိုသူများကို မြေငှားရမ်းသည့်နည်းလမ်း တို့ဖြင့် ဌာနဝင်ငွေ ရရှိသည့် နိုင်ငံတော်အတွက် အကျိုးဖြစ်ထွန်းစေသည့် အစိုးရနှင့် ပုဂ္ဂလိက ပူးပေါင်းသည့် PPP စနစ်ဖြင့် ဆောင်ရွက်သွားနိုင်ရေးအတွက် သက်ဆိုင်ရာဒေသအာဏာပိုင်များနှင့် ညှိနှိုင်း၍ ဆက်လက်ဆောင်ရွက်သွားမှာ ဖြစ်ပါကြောင်း ရှင်းလင်းဖြေကြားအပ်ပါတယ်။ အားလုံးကို ကျေးဇူးတင်ပါတယ်။
</speech>
</section>
<section value = 'Bill'>
<title>
အမျိုးသားလွှတ်တော် ဥပဒေကြမ်းကော်မတီဥက္ကဋ္ဌ၊ အတွင်းရေးမှူး သို့မဟုတ် ကော်မတီက တာဝန် ပေးအပ်သော ကော်မတီဝင်က သိပ္ပံ၊ နည်းပညာနှင့် ဆန်းသစ်တီထွင်မှု ဥပဒေကြမ်းနှင့် စပ်လျဉ်း၍ ဥပဒေကြမ်းကော်မတီ၏ အစီရင်ခံစာကို ပြန်လည်ဖတ်ကြား ရှင်းလင်းခြင်း
</title>
<speech type='speaker'>
အစီအစဉ်(၆)ဖြစ်ပါတယ်။ အမျိုးသားလွှတ်တော်ကိုယ်စားလှယ်များခင်ဗျား။ ပြည်သူ့လွှတ်တော်က ပြင်ဆင်ချက်ဖြင့် ပြန်လည်ပေးပို့လာသော သိပ္ပံ၊ နည်းပညာနှင့် ဆန်းသစ် တီထွင်မှု ဥပဒေကြမ်းနှင့် စပ်လျဉ်း၍ ဥပဒေကြမ်းကော်မတီ၏ အစီရင်ခံစာကို ကော်မတီက ပြန်လည် ဖတ်ကြား ရှင်းလင်းဖို့ ဖြစ်ပါတယ်
</speech>
<speech>
<mp id='1330'>ဦးစိုင်းထွန်းအောင် (အဖွဲ့ဝင်၊ ဥပဒေကြမ်းကော်မတီ)</mp>
လေးစားရပါသော အမျိုးသား လွှတ်တော်ဥက္ကဋ္ဌကြီးနှင့် အားလုံးကို မင်္ဂလာပါလို့ နှုတ်ခွန်းဆက်သအပ်ပါတယ်။ ကျွန်တော်ကတော့ ရှမ်းပြည်နယ် မဲဆန္ဒနယ်အမှတ်(၂)မှ အမျိုးသားလွှတ်တော်ကိုယ်စားလှယ် ဥပဒေကြမ်းကော်မတီ အဖွဲ့ဝင် ဦးစိုင်းထွန်းအောင် ဖြစ်ပါတယ်။ အမျိုးသားလွှတ်တော် ဥပဒေကြမ်းကော်မတီ၏ တာဝန်﻿ ပေးချက်အရ သိပ္ပံ၊ နည်းပညာနှင့် ဆန်းသစ်တီထွင်မှု ဥပဒေကြမ်းအပေါ် လေ့လာစိစစ် တင်ပြခြင်း အစီရင်ခံစာကို ဖတ်ကြားတင်ပြသွားမှာ ဖြစ်ပါတယ်။ အမျိုးသားလွှတ်တော်၊ ဥပဒေကြမ်းကော်မတီ၏ သိပ္ပံ၊ နည်းပညာနှင့် ဆန်းသစ်တီထွင်မှုဥပဒေကြမ်းအပေါ် စိစစ်တင်ပြခြင်း အစီရင်ခံစာ စာအမှတ်၊ ၁/အမ(ကော်မတီ-၁)၁/၂၀၁၈ - ၂၇၄ ရက်စွဲ ၊ ၂၀၁၈ ခုနှစ် ၊ မေလ ၁၇ ရက် ၁။ ပြည်သူ့လွှတ်တော်က သိပ္ပံ၊ နည်းပညာနှင့် ဆန်းသစ်တီထွင်မှုဥပဒေကြမ်းကို ၁၆-၃-၂၀၁၈ ရက်နေ့တွင် ပြင်ဆင်ချက်များဖြင့် သဘောတူအတည်ပြုပြီး အမျိုးသားလွှတ်တော်သို့ ပြန်လည်ပေးပို့ လာပါသည်။ ယင်းဥပဒေကြမ်းနှင့် စပ်လျဉ်း၍ အမျိုးသားလွှတ်တော်၊ ဥပဒေကြမ်းကော်မတီသည် အကြံပြု ဆွေးနွေးခဲ့သည့် အမျိုးသားလွှတ်တော်ကိုယ်စားလှယ် ဦးကျော်နိုင်၊ ရန်ကုန်တိုင်းဒေသကြီး၊ မဲဆန္ဒနယ်အမှတ်(၁၂)၊ ပညာရေးဝန်ကြီးဌာန၊ ပြည်ထောင်စုရှေ့နေချုပ်ရုံးတို့မှ တာဝန်ရှိပုဂ္ဂိုလ်များ၊ ပြည်ထောင်စုလွှတ်တော်၊ ဥပဒေရေးရာနှင့် အထူးကိစ္စရပ်များ လေ့လာဆန်းစစ်သုံးသပ်ရေးကော်မရှင်မှ ပညာရှင်တို့နှင့် ၁၆-၅-၂၀၁၈ ရက်နေ့တွင် ဆွေးနွေးညှိနှိုင်းခဲ့ပါသည်။ လေ့လာတွေ့ရှိချက် ၂။ အမျိုးသားလွှတ်တော်၊ ဥပဒေကြမ်းကော်မတီသည် သိပ္ပံ၊ နည်းပညာနှင့် ဆန်းသစ်တီထွင်မှု ဥပဒေကြမ်းကို လေ့လာစိစစ်ရာတွင် ဥပဒေကြမ်း၏ ခေါင်းစဉ်၊ အပိုဒ် ၁၊ အပိုဒ် ၂၊ အပိုဒ်ခွဲ(င)၊ အပိုဒ်ခွဲ (ဌ)၊ အပိုဒ်ခွဲ(၃)၊ အပိုဒ်ခွဲ(ဏ)၊ အပိုဒ် ၃၊ အပိုဒ်ခွဲ(က)၊ အပိုဒ်ခွဲ(င)၊ အပိုဒ်ခွဲ(ဆ)၊ အခန်း(၃) အခန်း ခေါင်းစဉ်၊ အပိုဒ် ၄ (က)ခြေဆင်း၊ အပိုဒ် ၇၊ အပိုဒ်ခွဲ(င)၊ အပိုဒ်ခွဲ(ဆ)၊ အပိုဒ်ခွဲ(ဇ)၊ အပိုဒ်ခွဲ(၅)၊ အပိုဒ်ခွဲ(ဌ)၊ အပိုဒ်ခွဲ(၃)၊ အပိုဒ်ခွဲ(၂)၊ အပိုဒ်ခွဲ(ဏ)၊ အခန်း (၅) အခန်းခေါင်းစဉ်၊ အပိုဒ် ၈၊ အပိုဒ် ၉၊ အပိုဒ်ခွဲ(င)၊ အပိုဒ် ၁၂၊ အပိုဒ်ခွဲ(စ)၊ အပိုဒ်ခွဲ(ဆ)၊ အပိုဒ်ခွဲ(ည)၊ အပိုဒ်ခွဲ(ပ)၊ အပိုဒ်ခွဲ(ဏ)၊ အပိုဒ် ၁၅ ခြေဆင်း၊ အပိုဒ် ၁၅၊ အပိုဒ်ခွဲ(စ)တို့သည် သိပ္ပံ၊ နည်းပညာနှင့်တီထွင်မှုဆိုင်ရာလုပ်ငန်းများ ဖွံ့ဖြိုး တိုးတက်ရေးအတွက် အဓိကရည်ရွယ်ပြဋ္ဌာန်းရန် လိုအပ်သည့်အတွက်လည်းကောင်း၊ အပိုဒ် ၇၊ အပိုဒ်ခွဲ(ဃ)သည် ကောင်စီမှ ပညာသင်ထောက်ပံ့ခြင်း အစီအစဉ်သာမက ကိုယ်တိုင်တာဝန်ခံယူ ဆောင်ရွက်နိုင်စေရန် လိုအပ်သည့်အတွက်လည်းကောင်း၊ အပိုဒ် ၁၃ ခြေဆင်းသည် ရန်ပုံငွေ ထူထောင် ထားရှိခြင်းဆိုင်ရာ ရည်ရွယ်ချက်များ ဖော်ပြထားရှိရန်အတွက် လိုအပ်သည့်အတွက်လည်းကောင်း၊ အပိုဒ် ၂၈ သည် နည်းပညာလွှဲပြောင်းခြင်းဆိုင်ရာ နှစ်ဦးနှစ်ဖက် သဘောတူစာချုပ်သည် ဤဥပဒေနှင့် အညီ ဆောင်ရွက်မှသာလျှင် ဥပဒေကြောင်းအရ တရားဝင်ဖြစ်ရန် လိုအပ်သည့်အတွက်လည်းကောင်း ယင်းအပိုဒ်၊ အပိုဒ်ခွဲများကို အမျိုးသားလွှတ်တော်၏ အတည်ပြုချက်အတိုင်းသာ ပြန်လည်ထားရှိ သင့်ပါကြောင်းနှင့် ဤဥပဒေကြမ်း၏ ကျန်ရှိသော အပိုဒ်၊ အပိုဒ်ခွဲများကို ပြည်သူ့လွှတ်တော်၏ အတည်ပြုချက်အတိုင်း ဆက်လက်အတည်ပြု သင့်ပါကြောင်း လေ့လာတွေ့ရှိရပါသည်။﻿ ကော်မတီ၏ သဘောထားမှတ်ချက် ၃။ သို့ဖြစ်ပါ၍ အမျိုးသားလွှတ်တော်၊ ဥပဒေကြမ်းကော်မတီသည် သိပ္ပံ၊ နည်းပညာနှင့် ဆန်းသစ်တီထွင်မှု ဥပဒေကြမ်းအပေါ် အကြံပြုဆွေးနွေးခဲ့သည့် အမျိုးသားလွှတ်တော်ကိုယ်စားလှယ်၊ သက်ဆိုင်ရာဝန်ကြီးဌာန၊ ပြည်ထောင်စုရှေ့နေချုပ်ရုံးတို့မှ တာဝန်ရှိပုဂ္ဂိုလ်များ၊ ပြည်ထောင်စုလွှတ်တော်၊ ဥပဒေရေးရာနှင့်အထူးကိစ္စရပ်များ လေ့လာဆန်းစစ်သုံးသပ်ရေးကော်မရှင်မှ ပညာရှင်များနှင့် အသေးစိတ် ညှိနှိုင်း ဆွေးနွေးခဲ့ပြီးဖြစ်ပါသဖြင့် ဥပဒေကြမ်းကော်မတီမှ တင်ပြခဲ့သည့် အပိုဒ်၊ အပိုဒ်ခွဲများကို အမျိုးသားလွှတ်တော်၏ အတည်ပြုချက်အတိုင်းသာ ပြန်လည်အတည်ပြုနိုင်ပါရန်နှင့် လွှတ်တော်နှစ်ရပ် သဘောထားကွဲလွဲချက်များကို ပြည်ထောင်စုလွှတ်တော်၏ အဆုံးအဖြတ် ခံယူသင့်ပါကြောင်း အစီရင်ခံ တင်ပြအပ်ပါသည်။ အားလုံးကို လေးစားပါတယ်။
</speech>
<title>
အမျိုးသားလွှတ်တော်ဥက္ကဋ္ဌကပြည်သူ့လွှတ်တော်က ပြင်ဆင်ချက်ဖြင့် ပြန်လည်ပေးပို့လာသော သိပ္ပံ၊ နည်းပညာနှင့် ဆန်းသစ်တီထွင်မှု ဥပဒေကြမ်းကို အမျိုးသားလွှတ်တော် ဥပဒေကြမ်းကော်မတီကပြင်ဆင်ထားသည့်အတိုင်း အတည်ပြုရန် လွှတ်တော်၏ အဆုံးအဖြတ် ရယူခြင်း
</title>
<speech type='speaker'>
အစီအစဉ်(၇)ဖြစ်ပါတယ်။ အမျိုးသားလွှတ်တော်ကိုယ်စားလှယ်များခင်ဗျား။ အမျိုးသားလွှတ်တော်က အတည်ပြုပြီး ပေးပို့ထားသော သိပ္ပံ၊ နည်းပညာနှင့် ဆန်းသစ်တီထွင်မှု ဥပဒေကြမ်းကို ပြည်သူ့လွှတ်တော်က ပြင်ဆင်ချက်ဖြင့် အတည်ပြုပြီး အမျိုးသားလွှတ်တော်သို့ ပြန်လည် ပေးပို့လာပါတယ်။ ပြည်သူ့လွှတ်တော်၏ ပြင်ဆင်ချက်များအနက် - ဥပဒေကြမ်း၏ ခေါင်းစဉ်၊ အပိုဒ် ၁၊ အပိုဒ် ၂(င)(၄)(၃)(ဏ)၊ အပိုဒ် ၃(က)(င)(ဆ)၊ အခန်း(၃) အခန်းခေါင်းစဉ်၊ အပိုဒ် ၄(က)ခြေဆင်း၊ အပိုဒ် ၇(ဃ)(င)(ဆ) (ဇ) (၅) (ဌ)(၃)(ပ)(ဏ)၊ အခန်း(၅) အခန်းခေါင်းစဉ်၊ အပိုဒ် ၈၊ အပိုဒ် ၉(င)၊ အပိုဒ် ၁၂(စ)(ဆ)(ည) (ပ)(ဏ)၊ အပိုဒ် ၁၃ ခြေဆင်း၊ အပိုဒ် ၁၅ ခြေဆင်း၊ အပိုဒ် ၁၅(စ)၊ အပိုဒ် ၂၈ တို့ကို ဥပဒေကြမ်းကော်မတီက အမျိုးသားလွှတ်တော်၏ မူလ အတည်ပြုချက်အတိုင်း ထားရှိသင့်ကြောင်း တင်ပြထားပါတယ်။ ဒီတင်ပြချက်ကို သဘောတူလျှင် တူတယ်လို့ပြောပါ။ သဘောမတူလျှင် မတူဘူးလို့ပြောပါ။ လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင် မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>သဘောမတူတဲ့သူ ရှိပါသလားခင်ဗျား။</speech>
<p>သဘောမတူသူ မရှိပါ။</p>
﻿
<speech type='speaker'>
သဘောမတူတဲ့သူ မရှိတဲ့အတွက် ဥပဒေကြမ်းကော်မတီ၏ တင်ပြချက်အတိုင်း အတည် ဖြစ်သည်။ အမျိုးသားလွှတ်တော် ဥပဒေကြမ်းကော်မတီ၏အတည်ပြုချက် - အမျိုးသားလွှတ်တော်က ပြန်လည်အတည်ပြု ထားသော ဥပဒေကြမ်း၏ အပိုဒ်၊ အပိုဒ်ခွဲများ မှအပ ကျန်ရှိသည့် အပိုဒ်၊ အပိုဒ်ခွဲများကို ပြည်သူ့လွှတ်တော်၏ အတည်ပြုချက်အတိုင်း ထားရှိရန် ဥပဒေကြမ်းကော်မတီက တင်ပြထားပါတယ်။ ဒီတင်ပြချက်ကို သဘောတူလျှင် တူတယ်လို့ပြောပါ။ သဘောမတူလျှင် မတူဘူးလို့ ပြောပါ။ လွှတ်တော်က သဘောတူပါသလားခင်ဗျား။
</speech>
<p>
သုံးကြိမ်တိုင်တိုင် မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>သဘောမတူတဲ့သူ ရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type='speaker'>
သဘောမတူတဲ့သူ မရှိတဲ့အတွက် ဥပဒေကြမ်းကော်မတီ၏ တင်ပြချက်အတိုင်း အတည် ဖြစ်သည်။
</speech>
<title>
ပြည်သူ့လွှတ်တော်က ပြင်ဆင်ချက်ဖြင့် ပြန်လည်ပေးပို့လာသော သိပ္ပံ၊ နည်းပညာနှင့် ဆန်းသစ်တီထွင်မှု ဥပဒေကြမ်းနှင့် စပ်လျဉ်း၍ အမျိုးသားလွှတ်တော်နှင့် ပြည်သူ့လွှတ်တော်တို့ သဘောကွဲလွဲသည့် အချက်ကို ပြည်ထောင်စုလွှတ်တော်တွင် ဆွေးနွေးဆုံးဖြတ်ရန် လွှတ်တော်ကိုယ်စားလှယ်တစ်ဦးက အဆိုတင်သွင်းခြင်း
</title>
<speech type='speaker'>
အစီအစဉ်(၈) ဖြစ်ပါတယ်။ အမျိုးသားလွှတ်တော်ကိုယ်စားလှယ်များခင်ဗျား။ လွှတ်တော်တွင် ပြန်လည်ဆွေးနွေးရာ၌ ပြည်သူ့လွှတ်တော်၏ ပြင်ဆင်ချက်ကို လွှတ်တော်က သဘော မတူကြောင်း တွေ့ရှိရသည့်အတွက် လွှတ်တော်ကိုယ်စားလှယ်တစ်ဦးက ထိုသို့ သဘောကွဲလွဲခြင်းကို ပြည်ထောင်စုလွှတ်တော်တွင် ဆွေးနွေးဆုံးဖြတ်ရန် တင်ပြသင့်ကြောင်း ၂၀၁၅ ခုနှစ်၊ အမျိုးသား လွှတ်တော်ဆိုင်ရာ နည်းဥပဒေ ၁၉၇၊ နည်းဥပဒေခွဲ(က)အရ အဆိုတင်သွင်းရန် ဖြစ်ပါတယ်
</speech>
<speech>
<mp id='1328'>
ဦးကျော်နိုင် ရန်ကုန်တိုင်းဒေသကြီး၊ မဲဆန္ဒနယ်အမှတ်(၁၂)
</mp>
လေးစားရပါသော အမျိုးသားလွှတ်တော်ဥက္ကဋ္ဌကြီးနှင့် ကြွရောက်လာကြပါသော အမျိုးသားလွှတ်တော်ကိုယ်စားလှယ်များ အားလုံး မင်္ဂလာပါခင်ဗျား။ ကျွန်တော်ကတော့ ရန်ကုန်တိုင်းဒေသကြီး မဲဆန္ဒနယ်အမှတ်(၁၂) အမျိုးသားလွှတ်တော်ကိုယ်စားလှယ် ဦးကျော်နိုင် ဖြစ်ပါတယ်။ အခု ကျွန်တော်တို့ရဲ့ အမျိုးသား လွှတ်တော်က အတည်ပြု လိုက်တဲ့ သိပ္ပံ၊ နည်းပညာနှင့် ဆန်းသစ်တီထွင်မှု ဥပဒေကြမ်းမှာ﻿ ပြည်သူ့လွှတ်တော်၏ အတည်ပြုချက်နှင့် သဘောထား ကွဲလွဲချက်ပေါင်း (၃၂)ချက်အထိ ရှိနေသေးတဲ့ အတွက် ပြည်ထောင်စုလွှတ်တော်မှာ ဆွေးနွေးဆုံးဖြတ်ရန် တင်ပြသင့်ပါကြောင်း ဥက္ကဋ္ဌကြီးမှတစ်ဆင့် လေးစားစွာ အဆိုပြု တင်သွင်းအပ်ပါတယ်ခင်ဗျား။
</speech>
<title>
သိပ္ပံ၊ နည်းပညာနှင့် ဆန်းသစ်တီထွင်မှု ဥပဒေကြမ်းနှင့်စပ်လျဉ်း၍ လွှတ်တော်နှစ်ရပ် သဘောကွဲလွဲသည့် အချက်ကို ပြည်ထောင်စုလွှတ်တော်သို့ တင်ပြရန် ဆုံးဖြတ်ကြောင်း ဥက္ကဋ္ဌက ကြေညာခြင်း
</title>
<speech type='speaker'>
အစီအစဉ်(၉) ဖြစ်ပါတယ်။ အမျိုးသားလွှတ်တော်ကိုယ်စားလှယ်များခင်ဗျား။ သိပ္ပံ၊ နည်းပညာနှင့် ဆန်းသစ်တီထွင်မှု ဥပဒေကြမ်းနှင့် စပ်လျဉ်း၍ လွှတ်တော်နှစ်ရပ် သဘောကွဲလွဲ သည့်အချက်များကို ပြည်ထောင်စုလွှတ်တော်သို့ တင်ပြရန် ဆုံးဖြတ်ကြောင်း ကြေညာပါတယ်။
</speech>
<title>
အမျိုးသားလွှတ်တော်ဥက္ကဋ္ဌကပြည်သူ့လွှတ်တော်က ပြင်ဆင်ချက်ဖြင့် အတည်ပြုပြီးပေးပို့လာသော မြန်မာသမိုင်းအဖွဲ့ဥပဒေကြမ်းကို အတည်ပြုရန် အမျိုးသားလွှတ်တော်၏ အဆုံးအဖြတ်ရယူခြင်း
</title>
<speech type='speaker'>
အစီအစဉ်(၁၀) ဖြစ်ပါတယ်။ အမျိုးသားလွှတ်တော်ကိုယ်စားလှယ်များခင်ဗျား။ ပြည်သူ့လွှတ်တော်က ပြင်ဆင်ချက်ဖြင့် အတည်ပြုပြီး ပေးပို့ထားသော မြန်မာသမိုင်းအဖွဲ့ ဥပဒေကြမ်းကို အမျိုးသားလွှတ်တော် ဥပဒေကြမ်းကော်မတီက ပြည်သူ့လွှတ်တော်၏ အတည်ပြုချက်အတိုင်း ထားရှိရန် သဘောတူထားသဖြင့်လည်းကောင်း၊ ယင်းဥပဒေနှင့် စပ်လျဉ်း၍ ဆွေးနွေးရန် အမည်စာရင်း တင်သွင်းနိုင်ကြောင်း ကြေညာခဲ့သော်လည်း ဆွေးနွေးရန် အမည်စာရင်း တင်သွင်းထားတဲ့ လွှတ်တော် ကိုယ်စားလှယ် မရှိတဲ့အတွက်လည်းကောင်း မြန်မာသမိုင်းအဖွဲ့ဥပဒေကြမ်းကို ပြည်သူ့လွှတ်တော်၏ အတည်ပြုချက်အတိုင်း ထားရှိရန် သဘောတူ/မတူ လွှတ်တော်ရဲ့ သဘောထား ရပါမယ်
</speech>
<speech type='speaker'>လွှတ်တော်က သဘောတူပါသလားခင်ဗျား။</speech>
<p>
သုံးကြိမ်တိုင်တိုင် မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>သဘောမတူတဲ့သူ ရှိပါသလားခင်ဗျား။</speech>
<p>သဘောမတူသူ မရှိပါ။</p>
<speech type='speaker'>
သဘောမတူတဲ့သူ မရှိတဲ့အတွက် မြန်မာသမိုင်းအဖွဲ့ ဥပဒေကြမ်းသည် ပြည်သူ့လွှတ်တော် ၏ အတည်ပြုချက်အတိုင်း အတည်ဖြစ်သည်။﻿
</speech>
</section>
</discussion><postface>
<title>
အမျိုးသားလွှတ်တော်ဥက္ကဋ္ဌကဒုတိယအကြိမ် အမျိုးသားလွှတ်တော် အဋ္ဌမပုံမှန်အစည်းအဝေး ပဉ္စမနေ့ ရပ်နားကြောင်းနှင့် ဆဋ္ဌမနေ့ အစည်းအဝေး ဆက်လက်ကျင်းပမည့် နေ့ရက်နှင့်အချိန်ကိုကြေညာခြင်း
</title>
<speech type='speaker'>
အစီအစဉ်(၁၁) ဖြစ်ပါတယ်။ အမျိုးသားလွှတ်တော်ကိုယ်စားလှယ်များ ခင်ဗျား။ ယခု ဒုတိယအကြိမ် အမျိုးသားလွှတ်တော် အဋ္ဌမပုံမှန်အစည်းအဝေး ပဉ္စမနေ့ကို ရပ်နား ပါမယ်။ ဒုတိယအကြိမ် အမျိုးသားလွှတ်တော် အဋ္ဌမပုံမှန်အစည်းအဝေး ဆဋ္ဌမနေ့ကို ၂၀၁၈ ခုနှစ်၊ မေလ ၂၃ ရက်(ဗုဒ္ဓဟူးနေ့)နံနက် ၁၀း၀၀ နာရီအချိန်မှာ ဆက်လက်ကျင်းပမည်ဖြစ်ကြောင်း ကြေညာ ပါတယ်။
</speech>
<speech type='mc'>
အမျိုးသားလွှတ်တော် ဥက္ကဋ္ဌ ပြန်လည်ထွက်ခွာပါပြီ ခင်ဗျား။
</speech>
<speech type='mc'>အားလုံး ထွက်ခွာနိုင်ကြပါပြီ ခင်ဗျား။</speech>
<p>
ဒုတိယအကြိမ် အမျိုးသားလွှတ်တော် အဋ္ဌမပုံမှန်အစည်းအဝေး ပဉ္စမနေ့ကို ၁၁၂၁ နာရီအချိန်တွင် ရပ်နားပါသည်။
</p>
</postface>
</transcript>
</doc>
