<doc>
<docinfo>
<docno>02-06-11.xml</docno>
<term value='02'>ဒုတိယအကြိမ်</term>
<session value='06'/>
<sittingday value='11'> </sittingday>
<legislature value='upper'>အမျိုးသားလွှတ်တော်</legislature>

<title>
ပြည်ထောင်စုသမ္မတမြန်မာနိုင်ငံတော် ဒုတိယအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၁၁)ရက်မြောက်နေ့မှတ်တမ်း
</title>
<date value='14-11-2017'>၁၃၇၉ ခုနှစ်၊ တန်ဆောင်မုန်းလပြည့်ကျော် ၁၁ ရက် (၂၀၁၇ ခုနှစ်၊ နိုဝင်ဘာလ ၁၄ ရက်)အင်္ဂါနေ့</date>
</docinfo>
<transcript>
<preface>
<p>
နေပြည်တော်ရှိ အမျိုးသားလွှတ်တော် အစည်းအဝေးခန်းမတွင် ဒုတိယအကြိမ် အမျိုးသား လွှတ်တော် ဆဋ္ဌမပုံမှန်အစည်းအဝေး (၁၁)ရက်မြောက်နေ့ အစီအစဉ်ကို ၁၀း၀၀ နာရီအချိန်၌ စတင် ကျင်းပပါသည်။ အမျိုးသားလွှတ်တော် ဥက္ကဋ္ဌအဖြစ် မန်းဝင်းခိုင်သန်း က ဆောင်ရွက်ပြီး၊ အခမ်းအနားမှူး အဖြစ် ဦးလွင်ဦး၊ ညွှန်ကြားရေးမှူးချုပ် အမျိုးသားလွှတ်တော်ရုံးက ဆောင်ရွက်ပါသည်။
</p>
<title>အမျိုးသားလွှတ်တော် ဥက္ကဋ္ဌ နေရာယူခြင်း</title>
<speech type='mc'>
အမျိုးသားလွှတ်တော် ကိုယ်စားလှယ်များခင်ဗျား။ ယခုအချိန်က စပြီး ပြည်ထောင်စုသမ္မတမြန်မာနိုင်ငံတော် ဒုတိယအကြိမ် အမျိုးသားလွှတ်တော် ဆဋ္ဌမပုံမှန် အစည်းအဝေးရဲ့ (၁၁)ရက်မြောက်နေ့ အစီအစဉ် စတင်ပါတော့မယ်
</speech>
<speech type='mc'>အမျိုးသားလွှတ်တော် ဥက္ကဋ္ဌ ကြွရောက်လာပါပြီခင်ဗျား။</speech>
<speech type='speaker'>အားလုံး မင်္ဂလာပါ။</speech>
<p>
အမျိုးသားလွှတ်တော် ဥက္ကဋ္ဌ သည် ဥက္ကဋ္ဌ အတွက် သတ်မှတ်ထားသည့် စင်မြင့်ပေါ်သို့ ကြွရောက်နေရာယူပါသည်
</p>
<speech type='mc'>အားလုံးထိုင်နိုင်ကြပါပြီခင်ဗျား။﻿</speech>
<title>
အမျိုးသားလွှတ်တော် အစည်းအဝေး အထမြောက်ကြောင်းနှင့် စတင်ကျင်းပကြောင်း ကြေညာခြင်း
</title>
<speech type='speaker'>
အမျိုးသားလွှတ်တော်ကိုယ်စားလှယ်များ ခင်ဗျား။ ဒီကနေ့ ကျင်းပတဲ့ ဒုတိယအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၁၁)ရက်မြောက်နေ့မှာ လွှတ်တော် အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ကိုယ်စားလှယ်ဦးရေ စုစုပေါင်း (၂၂၄)ဦးရှိပြီး ဒီကနေ့ အစည်းအဝေးကို (၂၀၄)ဦး တက်ရောက်ပါတယ်
</speech>
<speech type='speaker'>
အစည်းအဝေးသို့ တက်ရောက်ခွင့်ရှိတဲ့ အမျိုးသားလွှတ်တော် ကိုယ်စားလှယ်ဦးရေ စုစုပေါင်း ရဲ့ (၉၁.၀၇)ရာခိုင်နှုန်းရှိပြီး တက်ရောက်တဲ့ ကိုယ်စားလှယ်ဦးရေဟာ အစည်းအဝေး အထမြောက်ရန် လိုအပ်တဲ့ ကိုယ်စားလှယ်ဦးရေ သုံးပုံတစ်ပုံထက်ကျော်လွန်တဲ့အတွက် ၂၀၁၂ ခုနှစ်၊ အမျိုးသား လွှတ်တော်ဆိုင်ရာ ဥပဒေပုဒ်မ ၄၂ နဲ့ ၂၀၁၅ ခုနှစ်၊ အမျိုးသားလွှတ်တော်ဆိုင်ရာ နည်းဥပဒေ ၂၄ နဲ့ ၂၈ တို့အရ အစည်းအဝေး အထမြောက်ကြောင်းနဲ့ အစည်းအဝေး စတင်ကျင်းပကြောင်း ကြေညာပါတယ်။ (ဩဘာသံများ)
</speech>
<title>အစည်းအဝေး အစီအစဉ် ဖြန့်ဝေထားကြောင်း တင်ပြခြင်း</title>
<speech type='speaker'>
အမျိုးသားလွှတ်တော်ကိုယ်စားလှယ်များခင်ဗျား။ ၂၀၁၅ ခုနှစ်၊ အမျိုးသား လွှတ်တော်ဆိုင်ရာ နည်းဥပဒေ ၄ အရ ဒုတိယအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေးရဲ့ (၁၁)ရက်မြောက်နေ့ အစီအစဉ်ကို အမျိုးသားလွှတ်တော်ကိုယ်စားလှယ်များထံ ကြို တင်ဖြန့်ဝေထားပြီး ဖြစ်ပါတယ်။ အဲဒီ အစီအစဉ်အတိုင်း ကျင်းပပါမယ်
</speech>
<leave>
<title>
အမျိုးသားလွှတ်တော် ကိုယ်စားလှယ်များ ခွင့်ပန်ကြားခြင်း
</title>
<speech type='speaker'>
အစီအစဉ်(၄) ဖြစ်ပါတယ်။ အမျိုးသားလွှတ်တော်ကိုယ်စားလှယ်များခင်ဗျား။ ၂၀၁၅ ခုနှစ်၊ အမျိုးသားလွှတ်တော်ဆိုင်ရာ နည်းဥပဒေ ၄၁၊ နည်းဥပဒေခွဲ(က)အရ ခွင့်ပန်ကြားလိုတဲ့ လွှတ်တော်ကိုယ်စားလှယ်ဟာ မိမိကိုယ်တိုင်သော်လည်းကောင်း၊ မိမိအတွက် အခြားလွှတ်တော် ကိုယ်စားလှယ်တစ်ဦးကသော်လည်းကောင်း ခွင့်ပန်ကြားရမှာ ဖြစ်ပါတယ်
</speech>
<speech type='speaker'>
ဒီကနေ့ အစည်းအဝေးမတက်ရောက်နိုင်တဲ့ အမျိုးသားလွှတ်တော်ကိုယ်စားလှယ်များရှိလျှင် ခွင့်ပန်ကြားဖို့ ဖြစ်ပါတယ်။
</speech>
<speech>
<mp id='895'>ဦးစောမှာဖောင်ကွာ၊ ကရင်ပြည်နယ် မဲဆန္ဒနယ်အမှတ်(၁၂)</mp>
လေးစားအပ်ပါတဲ့ အမျိုးသားလွှတ်တော်ဥက္ကဋ္ဌကြီးခင်ဗျား။ ယနေ့ ကျင်းပပြုလုပ်တဲ့ ဒုတိယအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၁၁)ရက်မြောက်နေ့ ၁၄-၁၁-၂၀၁၇ ရက်နေ့မှာ အစည်းအဝေးသို့ တက်ရောက်နိုင်ခြင်းမရှိတဲ့ အမျိုးသားလွှတ်တော် ကိုယ်စားလှယ်များရဲ့ ကိုယ်စား ကရင်ပြည်နယ် မဲဆန္ဒနယ်အမှတ်(၁၂)မှ အမျိုးသားလွှတ်တော်ကိုယ်စားလှယ်၊ အမျိုးသားလွှတ်တော် လွှတ်တော် အခွင့်အရေးကော်မတီ အဖွဲ့ဝင်ဖြစ်သူ ကျွန်တော် စောလှားဖောင်ကွာ က ခွင့်ပန်ကြားသွားမှာ ဖြစ်ပါတယ်။ ယနေ့ အစည်းအဝေးသို့ တက်ရောက်နိုင်ခြင်းမရှိတဲ့ အမျိုးသားလွှတ်တော်ကိုယ်စားလှယ် များမှာ ဦးဇော်မင်းလတ်(ခ)ဦးကိုလတ်၊ ရှမ်းပြည်နယ် မဲဆန္ဒနယ်အမှတ်(၁)၊ ဒေသဖွံ့ဖြိုးရေး ဆောင်ရွက်ရန်။ ဦးလှမြင့်(ခ)ဦးလှမြင့်သန်း၊ မွန်ပြည်နယ် မဲဆန္ဒနယ်အမှတ်(၁၁)၊ ကျန်းမာရေး။ ဦးလှဦး၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၄)၊ ကျန်းမာရေး။ ဦးခင်ဝင်း၊ မကွေးတိုင်းဒေသကြီး မဲဆန္ဒနယ်အမှတ်(၂)၊ ကိုယ်တိုင်ဆောင်ရွက်ရန်။ ဦးမြမင်းဆွေ၊ မကွေးတိုင်းဒေသကြီး မဲဆန္ဒနယ် အမှတ်(၉)၊ ဒေသဖွံ့ဖြိုးရေးဆောင်ရွက်ရန်။ ဒေါက်တာမိုးမြင့်အောင်၊ ပဲခူးတိုင်းဒေသကြီး မဲဆန္ဒနယ် အမှတ်(၂)၊ ဒေသဖွံ့ဖြိုးရေးဆောင်ရွက်ရန်။ ဦးအောင်ကြည်ညွန့်၊ မကွေးတိုင်းဒေသကြီး မဲဆန္ဒနယ် အမှတ်(၄)၊ စိုက်ပျိုးရေးပညာပေး သင်တန်းကျောင်းဖွင့်ပွဲတက်ရောက်ရန်။ ဦးလှဆန်း၊ မကွေးတိုင်း ဒေသကြီး မဲဆန္ဒနယ်အမှတ်(၁)၊ ၎င်းအတိုင်း။ ဦးတင်မောင်ဝင်း၊ စစ်ကိုင်းတိုင်းဒေသကြီး မဲဆန္ဒနယ် အမှတ်(၁၀)၊ ၎င်းအတိုင်း။ ဒေါ်စန်းစန်းမြင့်၊ ပဲခူးတိုင်းဒေသကြီး မဲဆန္ဒနယ်အမှတ်(၄)၊ ကိုယ်တိုင် ဆောင်ရွက်ရန်။ ဒေါ်ရှီလာနန်တောင်(ခ)အမ်နန်တောင်၊ ကချင်ပြည်နယ် မဲဆန္ဒနယ်အမှတ်(၂)၊ ဆေးရုံ တက်ရောက်ရန် ဒေါ်ကျိန်ငိုက်မန်၊ ချင်းပြည်နယ် မဲဆန္ဒနယ်အမှတ်(၇)၊ ကိုယ်တိုင်ဆောင်ရွက်ရန်။ ဦးဌေးဦး၊ ရန်ကုန်တိုင်းဒေသကြီး မဲဆန္ဒနယ်အမှတ်(၂)၊ ကိုယ်တိုင်ဆောင်ရွက်ရန်။ ဦးစခင်ဇော်လင်း၊ ဧရာဝတီတိုင်းဒေသကြီး မဲဆန္ဒနယ်အမှတ်(၂)၊ ဒေသဖွံ့ဖြိုးရေးဆောင်ရွက်ရန်။ ဗိုလ်မှူးကြီးတင်အောင်ထွန်း၊ တပ်မတော်သားကိုယ်စားလှယ်၊ တာဝန်ထမ်းဆောင်ရန်။ ဦးကျော်သန်း၊ ကယားပြည်နယ်မဲဆန္ဒနယ် အမှတ်(၈)၊ ကျန်းမာရေး။ ဦးစိုင်းပန်ဖ၊ ကယားပြည်နယ် မဲဆန္ဒနယ်အမှတ်(၁၂)၊ ဒေသဖွံ့ဖြိုးရေး ဆောင်ရွက်ရန်တို့ ဖြစ်ကြပါတယ်။ ယခင်က ခွင့်ပန်ကြားသဖြင့် လွှတ်တော်က ခွင့်ပြုထားသူ(၃)ဦးနှင့် ယနေ့ ခွင့်ပန်ကြားသူ (၁၇)ဦးဖြစ်ပြီး၊ စုစုပေါင်း ခွင့်ပန်ကြားသူ (၂၀)ဦး ဖြစ်ပါတယ်။ ခွင့်မဲ့ပျက်ကွက်သူ မရှိပါကြောင်းနှင့် ယနေ့ ခွင့်ပန်ကြားသူ အမျိုးသားလွှတ်တော်ကိုယ်စားလှယ်များကို လွှတ်တော်က ခွင့်အဖြစ် သတ်မှတ် ခွင့်ပြုပေးနိုင်ပါရန် အမျိုးသားလွှတ်တော်ဥက္ကဋ္ဌကြီးမှတစ်ဆင့် လွှတ်တော်သို့ လေးစားစွာ ပန်ကြား တင်ပြအပ်ပါတယ်ခင်ဗျား။﻿
</speech>
<speech type='speaker'>
ယခု ခွင့်ပန်ကြားချက်များကို ခွင့်ပြုဖို့ လွှတ်တော်က သဘောတူပါသလား ခင်ဗျား။﻿
</speech>
<p>
သုံးကြိမ်တိုင်တိုင် မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
သဘောတူတဲ့အတွက် ခွင့်ပန်ကြားချက်များကို လွှတ်တော်က ခွင့်ပြုကြောင်းကြေညာ ပါတယ်။ (ဩဘာသံများ)
</speech>
<title>
အမျိုးသားလွှတ်တော် ကိုယ်စားလှယ်များ အစည်းအဝေးတက်ရောက်မှု အခြေအနေကို မှတ်တမ်းတင်ခြင်း
</title>
<speech type='speaker'>
အမျိုးသားလွှတ်တော် ကိုယ်စားလှယ်များခင်ဗျား။ ဒီကနေ့ ဒုတိယအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၁၁)ရက်မြောက်နေ့ကို တက်ရောက်ခွင့်ရှိတဲ့ အမျိုးသား လွှတ်တော်ကိုယ်စားလှယ်ဦးရေမှာ (၂၂၄)ဦး၊ ယခင်က ခွင့်ပန်ကြားသဖြင့် ခွင့်ပြုထားသူ(၃)ဦး၊ ယနေ့ ခွင့်ပန်ကြားသဖြင့် ခွင့်ပြုထားသူ(၁၇)ဦးဖြစ်၍ အမျိုးသားလွှတ်တော်က စုစုပေါင်းခွင့်ပြု ထားသူ (၂၀) ဦးဖြစ်ပြီး ခွင့်မဲ့ပျက်ကွက်သူ မရှိပါ ၂၀၁၅ ခုနှစ်၊ အမျိုးသားလွှတ်တော်ဆိုင်ရာ နည်းဥပဒေ ၄၁၊ နည်းဥပဒေခွဲ(ဂ)အရ ယခု လွှတ်တော်ကိုယ်စားလှယ်များ အစည်းအဝေး တက်ရောက်မှု အခြေအနေ တင်ပြချက်ကို လွှတ်တော်ရဲ့ အတည်ပြုချက် ရယူပါမယ်။ အမျိုးသားလွှတ်တော် ကိုယ်စားလှယ်များ အစည်းအဝေး တက်ရောက်မှု အခြေအနေ တင်ပြချက်ကို လွှတ်တော်က အတည်ပြုပါသလား ခင်ဗျား။
</speech>
<p>
သုံးကြိမ်တိုင်တိုင်မေးမြန်းပါသည်။ လွှတ်တော်ကအတည်ပြုပါသည်။
</p>
<speech type='speaker'>
လွှတ်တော်က အတည်ပြုတဲ့အတွက် အမျိုးသားလွှတ်တော်ကိုယ်စားလှယ် များ အစည်းအဝေးတက်ရောက်မှု အခြေအနေတင်ပြချက်ကို အမျိုးသားလွှတ်တော်က အတည်ပြု မှတ်တမ်းတင်ကြောင်း ကြေညာပါတယ်။ (ဩဘာသံများ)
</speech>
</leave>
</preface><discussion>
<section value = 'QA'>
<title>
ကြယ်ပွင့်ပြထားသည့် မေးခွန်းများကို သက်ဆိုင်ရာ အမျိုးသားလွှတ်တော်ကိုယ်စားလှယ်များကမေးမြန်းခြင်းနှင့် သက်ဆိုင်ရာ ပြည်ထောင်စုအဆင့် အဖွဲ့အစည်းဝင်များက ဖြေကြားခြင်း
</title>
<speech type='speaker'>
အစီအစဉ်(၅) ဖြစ်ပါတယ်။ အမျိုးသားလွှတ်တော် ကိုယ်စားလှယ်များ ခင်ဗျား။ လွှတ်တော်သို့ လွှတ်တော်ကိုယ်စားလှယ်များ မေးမြန်းထားတဲ့ ကြယ်ပွင့်ပြထားတဲ့ မေးခွန်း တွေကို မေးမြန်းခြင်းနဲ့ ဖြေကြားခြင်း အစီအစဉ် ဆောင်ရွက်မှာ ဖြစ်ပါတယ်
</speech>
<speech type='speaker'>
ယခု လွှတ်တော်ကိုယ်စားလှယ်သုံးဦး မေးမြန်းတဲ့ မေးခွန်းများဟာ လျှပ်စစ်နှင့် စွမ်းအင် ဝန်ကြီးဌာန၊ ဒုတိယဝန်ကြီး တစ်ဦးတည်းက ဖြေကြားမယ့် မေးခွန်းများ ဖြစ်ပါတယ်။ လွှတ်တော် ကိုယ်စားလှယ်များက သက်ဆိုင်ရာ မေးခွန်းတွေကို တစ်ဆက်တည်း မေးမြန်းပြီးမှ ဒုတိယဝန်ကြီးက တစ်ခုချင်း ဖြေကြားပေးဖို့ ဖြစ်ပါတယ်။﻿
</speech>
<title>
လားရှိုးမြို့နယ်၊ စယ်အင်(စင့်အင့်)ကျေးရွာအုပ်စု၊ စယ်အင်(စင့်အင့်)ကျေးရွာတွင် မဟာဓာတ်အားလိုင်းမှ လျှပ်စစ်မီး သွယ်တန်းအသုံးပြုခွင့်ကို နိုင်ငံတော်ဘတ်ဂျက်ဖြင့် ဦးစားပေး ထည့်သွင်းခွင့်ပြု ဆောင်ရွက် ပေးရန် အစီအစဉ် ရှိ/မရှိနှင့် စပ်လျဉ်းသည့် မေးခွန်း
</title>
<speech type='speaker'>
ပထမဦးစွာ ရှမ်းပြည်နယ် မဲဆန္ဒနယ်အမှတ်(၃)မှ ဦးစိုင်းဝမ်းလှိုင်းခမ်း က လားရှိုးမြို့နယ်၊ စယ်အင်(စင့်အင့်)ကျေးရွာအုပ်စု၊ စယ်အင်(စင့်အင့်)ကျေးရွာတွင် မဟာဓာတ်အား လိုင်းမှ လျှပ်စစ်မီး သွယ်တန်းအသုံးပြုခွင့်ကို နိုင်ငံတော်ဘတ်ဂျက်ဖြင့် ဦးစားပေး ထည့်သွင်းခွင့်ပြု ဆောင်ရွက်ပေးရန် အစီအစဉ် ရှိ/မရှိနှင့် စပ်လျဉ်းတဲ့ မေးခွန်း မေးမြန်းဖို့ ဖြစ်ပါတယ်။
</speech>
<speech>
<mp id='968'>
ဦးစိုင်းဝမ်းလှိုင်းခမ်း၊ ရှမ်းပြည်နယ် မဲဆန္ဒနယ်အမှတ်(၃)
</mp>
လေးစားအပ်တဲ့ အမျိုးသားလွှတ်တော်ဥက္ကဋ္ဌကြီးနှင့်တကွ ဝန်ကြီးများ၊ ဧည့်သည်တော်များနဲ့ အမျိုးသားလွှတ်တော် ကိုယ်စားလှယ်များအားလုံး မင်္ဂလာအပေါင်းနှင့် ပြည့်စုံကြပါစေကြောင်း ဦးစွာပဏာမ နှုတ်ခွန်းဆက်သ အပ်ပါတယ်။ ကျွန်တော်ကတော့ ရှမ်းပြည်နယ် မဲဆန္ဒနယ်အမှတ်(၃)မှ အမျိုးသားလွှတ်တော် ကိုယ်စားလှယ် ဦးစိုင်းဝမ်းလှိုင်းခမ်း ဖြစ်ပါတယ်။ ဒီကနေ့မှာ လားရှိုးမြို့နယ်၊ စယ်အင်(စင့်အင့်) ကျေးရွာအုပ်စု၊ စယ်အင်(စင့်အင့်)ကျေးရွာတွင် မဟာဓာတ်အားလိုင်းမှ လျှပ်စစ်မီး သွယ်တန်း အသုံးပြုခွင့်ကို နိုင်ငံတော် ဘတ်ဂျက်ဖြင့် ဦးစားပေး ထည့်သွင်းခွင့်ပြု ဆောင်ရွက်ပေးရန် အစီအစဉ် ရှိ/မရှိနှင့် စပ်လျဉ်းတဲ့ မေးခွန်းပဲ မေးမြန်းခြင်း ဖြစ်ပါတယ်။ ဥက္ကဋ္ဌကြီးခင်ဗျား။ လားရှိုးမြို့နယ်၊ စယ်အင်(စင့်အင့်)ကျေးရွာအုပ်စု၊ စယ်အင်(စင့်အင့်) ကျေးရွာသည် လားရှိုး-မန္တလေး ပြည်ထောင်စုလမ်းမကြီးပေါ်တွင် တည်ရှိပြီး အိမ်ခြေ(၂၁၅)အိမ်နဲ့ အကျိုးပြု လူဦးရေမှာ (၈၀၁)ဦး ရှိပါတယ်။ လက်ရှိမဟာဓာတ်အားလိုင်းမှ သွယ်တန်းအသုံးပြုနေသည့် ပန်ဆက်ကျေးရွာနှင့် (၃)မိုင်ခန့်သာကွာဝေးပြီး လျှပ်စစ်မီး အမှန်တကယ် လိုအပ်နေသောကျေးရွာ ဖြစ်ပါတယ်။ လမ်းပန်းဆက်သွယ်ရေး ကောင်းမွန်သောကျေးရွာဖြစ်ပြီး လျှပ်စစ်မီးသွယ်တန်း အသုံးပြု ခွင့်ရရှိပါက လူမှုရေး၊ စီးပွားရေး၊ ပညာရေး၊ ကျန်းမာရေးနှင့် ဒေသတွင်းလူ့စွမ်းအားအရင်းအမြစ်များ၊ လူမှုဘဝများ လျင်မြန်စွာ ဖွံ့ဖြိုးတိုးတက်ရေးအတွက် များစွာအထောက်အကူပြု စေမှာ ဖြစ်ပါတယ်။ လားရှိုးမြို့နယ်၊ စယ်အင်(စင့်အင့်)ကျေးရွာအုပ်စု၊ စယ်အင်(စင့်အင့်)ကျေးရွာတွင် ကျေးရွာမီးလင်းရေး အတွက် မဟာဓာတ်အားလိုင်းမှ လျှပ်စစ်မီးသွယ်တန်းရေးအား ကျေးရွာလူထုမှ ကိုယ်ထူကိုယ်ထဖြင့် ဆောင်ရွက်ခြင်းသည် အင်မတန်မှ ဝန်ထုပ်ဝန်ပိုး ကြီးမားလှပါကြောင်း သိရှိရပါတယ်။ သို့ဖြစ်ပါ၍ လားရှိုးမြို့နယ်၊ စယ်အင်(စင့်အင့်)ကျေးရွာအုပ်စု၊ စယ်အင်(စင့်အင့်)ကျေးရွာ တွင် မဟာဓာတ်အားလိုင်းမှ လျှပ်စစ်မီးသွယ်တန်းအသုံးပြုခွင့်ကို နိုင်ငံတော်ဘတ်ဂျက်ဖြင့် ဦးစားပေး ထည့်သွင်း ခွင့်ပြု ဆောင်ရွက်ပေးပါရန် အစီအစဉ် ရှိ/မရှိနှင့် စပ်လျဉ်းသည့် မေးခွန်းအား ဥက္ကဋ္ဌကြီးမှ တစ်ဆင့် ရိုသေလေးစားစွာ မေးမြန်းအပ်ပါတယ်။ အားလုံးကို ကျေးဇူးတင်ပါတယ်ခင်ဗျား။ (ဩဘာသံများ)﻿
</speech>
<title>
တနင်္သာရီတိုင်းဒေသကြီး၊ ကော့သောင်းခရိုင်၊ ကော့သောင်းမြို့နယ်အတွက် တစ်ဖက်အိမ်နီးချင်း ထိုင်းနိုင်ငံမှ လျှပ်စစ်စွမ်းအင် ဝယ်ယူအသုံးပြုခွင့်ပေးနိုင်ခြင်း ရှိ/မရှိ သိရှိလိုခြင်းနှင့် စပ်လျဉ်းသည့် မေးခွန်း
</title>
<speech type='speaker'>
ဆက်လက်ပြီး တနင်္သာရီတိုင်းဒေသကြီး မဲဆန္ဒနယ်အမှတ်(၁၁)မှ ဒေါက်တာခင်မောင်ဝင်းက တနင်္သာရီတိုင်းဒေသကြီး၊ ကော့သောင်းခရိုင်၊ ကော့သောင်းမြို့နယ်အတွက် တစ်ဖက်အိမ်နီးချင်း ထိုင်းနိုင်ငံမှ လျှပ်စစ်စွမ်းအင် ဝယ်ယူအသုံးပြုခွင့်ပေးနိုင်ခြင်း ရှိ/မရှိ သိရှိလိုခြင်းနှင့် စပ်လျဉ်းတဲ့ မေးခွန်း မေးမြန်းဖို့ ဖြစ်ပါတယ်
</speech>
<speech>
<mp id='977'>
ဒေါက်တာခင်မောင်ဝင်း ၊ တနင်္သာရီတိုင်းဒေသကြီး မဲဆန္ဒနယ်အမှတ်(၁၁)
</mp>
လေးစား အပ်သော လွှတ်တော်ဥက္ကဋ္ဌကြီးနှင့်တကွ အမျိုးသားလွှတ်တော်ကိုယ်စားလှယ်များ၊ သက်ဆိုင်ရာ ပြည်ထောင်စုဝန်ကြီးများ အားလုံး ကျန်းမာချမ်းသာကြပါစေလို့ ကောင်းသောလိုရာဆန္ဒ ပြည့်ဝကြပါ စေလို့ ဆန္ဒပြုရင်း နှုတ်ခွန်းဆက်သလိုက်ပါတယ်။ ကျွန်တော်ကတော့ တနင်္သာရီတိုင်းဒေသကြီး မဲဆန္ဒနယ်အမှတ်(၁၁)က အမျိုးသားလွှတ်တော်ကိုယ်စားလှယ် ဒေါက်တာခင်မောင်ဝင်း ဖြစ်ပါတယ်။ ကျွန်တော် မေးမြန်းလိုတဲ့ မေးခွန်းကတော့ ကျွန်တော်တို့ ကော့သောင်းခရိုင်၊ ကော့သောင်းမြို့နယ်အနေနဲ့ ကျွန်တော်တို့ရဲ့ အိမ်နီးချင်းနိုင်ငံ၊ ထိုင်းနိုင်ငံကတစ်ဆင့် လျှပ်စစ်ဓာတ်အားကို ဝယ်ယူအသုံးပြုခွင့် ပြု ပေးနိုင်ခြင်း ရှိ/မရှိနဲ့ စပ်လျဉ်းလို့ သိရှိလိုတဲ့မေးခွန်း ဖြစ်ပါတယ်။ ကျွန်တော်တို့ ကော့သောင်းမြို့နယ်ဟာ မြန်မာနိုင်ငံရဲ့ တောင်ဘက်အစွန်ဆုံးမှာ ရှိပြီးတော့ မဟာဓာတ်အားလိုင်းရောက်ဖို့ဆိုရင် နှစ်ပေါင်းများစွာ စောင့်ဆိုင်းရမယ့် အနေအထားမှာ ရှိပါတယ်။ လက်ရှိအခြေအနေမှာဆိုရင် ကျွန်တော်တို့က ဒီဇယ်အင်ဂျင်စက်ကနေပြီးတော့ ထုတ်တဲ့ လျှပ်စစ် ဓာတ်အားကို တစ်ယူနစ်ကို (၃၁၀)ကျပ်နဲ့ ဈေးနှုန်းမြင့်မားစွာ သုံးစွဲနေကြရပါတယ်။ ဒါ့ကြောင့် လက်ရှိ သုံးစွဲအားကတော့ (၃)မဂ္ဂါဝပ်လောက်ရှိပြီးတော့ ကျွန်တော်တို့ မြို့နယ်တွေအတွင်းမှာ လျှပ်စစ် ဓာတ်အားလိုင်းတွေ တိုးချဲ့ပြီး သွယ်တန်းနေတဲ့အတွက်ကြောင့် သုံးစွဲအားကတော့ တိုးမြင့်လာမှာပါ။ လက်ရှိအနေအထားမှာ ကျွန်တော်တို့ ဒီ အအေးခန်းတွေ၊ စက်မှုလုပ်ငန်း အကြီး၊ အငယ်တွေ အကုန်လုံး ဖြစ်လာဖို့ဆိုရင် လက်ရှိ ဒီလျှပ်စစ်ဈေးနှုန်းနဲ့ဆိုရင် ကျွန်တော်တို့ ဘယ်လိုမှမဖြစ်နိုင်ပါဘူး။ ဒေသဖွံ့ဖြိုးရေး ကလည်း နောက်ကျပြီး ကျန်ခဲ့မှာပါ။ ဒါ့ကြောင့် ကျွန်တော်တို့က မဟာဓာတ်အားလိုင်း မရောက်မီစပ်ကြားမှာ လျှပ်စစ်ကို ထိုင်းနိုင်ငံက ဝယ်ယူအသုံးပြုခြင်းဖြင့် ကျွန်တော်တို့ရဲ့ ဒေသဖွံ့ဖြိုးတိုးတက်မှုက နောက်ကျမကျန်ခဲ့မှာ ဖြစ်ပါတယ်။ လက်ရှိ ကျွန်တော်တို့က ဒီလျှပ်စစ်ဓာတ်အားကို (၁၅၀)နဲ့ (၂၀၀)ကြားကို စီမံခန့်ခွဲပေးနိုင် မယ်ဆိုရင်ပဲ ကျွန်တော်တို့ ဒေသတွင်းက စက်ရုံ၊ အလုပ်ရုံတွေ၊ နောက် တန်ဖိုးမြှင့်ကုန်တွေ ထုတ်လုပ် နိုင်မှာဖြစ်ပြီးတော့ ခရီးသွားလုပ်ငန်းကိုလည်း များစွာအထောက်အကူပြုမှာ ဖြစ်ပါတယ်။ လျှပ်စစ် သုံးအားကလည်း အနည်းဆုံး (၁၀)မဂ္ဂါဝပ်လောက်ကို ရောက်လာမယ်ဆိုတာ မလွဲပါဘူး။ ဒါကြောင့် ကျွန်တော်တို့က ဘာကြောင့် ဝယ်ယူအသုံးပြုခွင့် ကျွန်တော်တို့ကို ပြုပေးစေချင်တယ်ဆိုတဲ့ အချက်လေးတွေ ပြောပြပါမယ်။ နံပါတ်(၁)အချက် ကျွန်တော်တို့လိုပဲ နယ်စပ်မြို့ ဖြစ်ပြီး မဟာဓာတ်အားလိုင်း ရောက်ဖို့ အလွန်ဝေးကွာနေတဲ့ တမူးမြို့နယ်တို့၊ မြဝတီတို့၊ တာချီလိတ်တို့မှာဆိုရင်လည်း တစ်ဖက်နိုင်ငံက လျှပ်စစ်ကို ဝယ်ယူအသုံးပြုနေကြတယ်လို့ သိရပါတယ်။ နောက် နံပါတ် (၂)အချက်ဆိုရင် ကျွန်တော်တို့ တနင်္သာရီတိုင်းကထွက်တဲ့ သဘာဝဓာတ်ငွေ့ကို တစ်ဖက်ထိုင်းနိုင်ငံကို ရောင်းချပေးနေပြီးတော့ သူတို့က ဒါနဲ့ပဲ လျှပ်စစ်စွမ်းအင်ကို ထုတ်လုပ်အသုံးပြု နေကြတယ်ဆိုတာ ကိုလည်း တစ်ချက်ရှိပါတယ်။ နောက်တစ်ချက်ဆိုရင်တော့ ကျွန်တော်တို့က တကယ်လို့ လျှပ်စစ်စွမ်းအင်ထုတ်တဲ့ စက်ရုံ ကြီးတွေ ကျွန်တော်တို့ဆီမှာ တည်ထောင်ပြီးဆိုရင် ပိုလျှံတဲ့ လျှပ်စစ်တွေကို ထိုင်းနိုင်ငံကို ရောင်းချမှသာ လျှင် ကျွန်တော်တို့က စက်ရုံတည်လို့ ရမှာပါ။ နောက်တစ်ချက်ကဆိုရင် ကျွန်တော်တို့ ဒီ အရှေ့တောင် အာရှနဲ့ ဒီ မဟာဓာတ်အားလိုင်း သွယ်တန်းဖို့ကို ကျွန်တော်တို့ စာချုပ် ချုပ်ပြီးပါပြီ။ ထိုင်း၊ ကမ္ဘောဒီးယား၊ လာအို၊ အိန္ဒိယ၊ ဘင်္ဂလားဒေ့ရှ်၊ ဘရူနိုင်း ပေါ့ အစရှိသည်ဖြင့် ကျွန်တော်တို့ ချုပ်ဆိုပြီးဆိုတော့ ကျွန်တော်တို့အနေနဲ့ လိုအပ်တာကို ဝယ်ယူအသုံးပြုခွင့် ရှိပါတယ်။ ဒါကြောင့် ကျွန်တော် မေးမြန်းလိုတာကတော့ ကျွန်တော်တို့နိုင်ငံက သဘာဝဓာတ်ငွေ့နဲ့ လျှပ်စစ်စွမ်းအင်ထုတ်နေသော နယ်စပ်ချင်းကပ် အိမ်နီးချင်းထိုင်းနိုင်ငံမှ လျှပ်စစ်ဓာတ်အားကို ဝယ်ယူ အသုံးပြုပေးနိုင်ခြင်း ရှိ/မရှိကို လွှတ်တော်ဥက္ကဋ္ဌကြီးမှတစ်ဆင့် သက်ဆိုင်ရာဝန်ကြီးဌာနသို့ ကျွန်တော်တို့ ပြည်သူများကိုယ်စား မေးမြန်းလိုက်ရပါတယ် ခင်ဗျား။ ကျေးဇူးတင်ပါတယ်အားလုံး။ (ဩဘာသံများ)
</speech>
<title>
လျှပ်စစ်ဓာတ်အားထုတ်လုပ်ခြင်း တစ်ယူနစ်လျှင် ပျမ်းမျှကုန်ကျစရိတ် ကျပ်(၁၀၀)ခန့်ရှိနေကြောင်းနှင့် နှစ်စဉ်အရှုံးဖြင့် လည်ပတ်နေရသည်ဟု သိရှိရပါသဖြင့် ဤကဲ့သို့ ထုတ်လုပ်မှုစရိတ် ကြီးမြင့်နေရခြင်းနှင့် နှစ်စဉ် အရှုံးပေါ်နေရခြင်း၏ အရင်းအမြစ်အကြောင်းတရားကို လေ့လာဖော်ထုတ်၍ အဆိုးများကို ဖယ်ထုတ်ကာ နိုင်ငံတော်အကျိုး၊ ပြည်သူ့အကျိုးရှိစေမည့် မြန်မာ့လျှပ်စစ်ကဏ္ဍ တည်ငြိမ်မြင့်မား လာစေမည့် အစီအစဉ်ကောင်းများ ရှာဖွေလုပ်ဆောင်ပေးရန် အစီအစဉ် ရှိ/မရှိနှင့် စပ်လျဉ်းသည့် မေးခွန်း
</title>
<speech type='speaker'>
ဆက်လက်ပြီး မွန်ပြည်နယ် မဲဆန္ဒနယ်အမှတ်(၆)မှ ဦးဖေတင် က လျှပ်စစ် ဓာတ်အားထုတ်လုပ်ခြင်း တစ်ယူနစ်လျှင် ပျမ်းမျှကုန်ကျစရိတ် ကျပ်(၁၀၀)ခန့်ရှိနေကြောင်းနှင့် နှစ်စဉ် အရှုံးဖြင့် လည်ပတ်နေရသည်ဟု သိရှိရပါသဖြင့် ဤကဲ့သို့ ထုတ်လုပ်မှုစရိတ် ကြီးမြင့်နေရခြင်းနှင့် နှစ်စဉ် အရှုံးပေါ်နေရခြင်း၏ အရင်းအမြစ်အကြောင်းတရားကို လေ့လာဖော်ထုတ်၍ အဆိုးများကိုဖယ်ထုတ်ကာ နိုင်ငံတော်အကျိုး၊ ပြည်သူ့အကျိုးရှိစေမည့် မြန်မာ့လျှပ်စစ်ကဏ္ဍ တည်ငြိမ်မြင့်မားလာစေမည့် အစီအစဉ်ကောင်းများ ရှာဖွေလုပ်ဆောင်ပေးရန် အစီအစဉ် ရှိ/မရှိနှင့် စပ်လျဉ်းတဲ့မေးခွန်း မေးမြန်းဖို့ ဖြစ်ပါတယ်။﻿
</speech>
<speech>
<mp id='936'>ဦးဖေတင်၊ မွန်ပြည်နယ် မဲဆန္ဒနယ်အမှတ်(၆)</mp>
လေးစားအပ်ပါတဲ့ ဥက္ကဋ္ဌကြီးနှင့် တကွ ကြွရောက်လာသူအားလုံး မင်္ဂလာအပေါင်းနဲ့ ပြည့်စုံကြပါစေ ခင်ဗျား။ ကျွန်တော်ကတော့ မွန်ပြည်နယ် မဲဆန္ဒနယ်အမှတ်(၆)က ဦးဖေတင် ဖြစ်ပါတယ်။ ဥက္ကဋ္ဌကြီးခင်ဗျား။ မြန်မာ့လျှပ်စစ်ဓာတ်အား ပြည့်မီစွာရရှိရေး၊ လုံလောက်စွာ ဖြန့်ဝေ သုံးစွဲနိုင်ရေးနှင့် ရေရှည်တိုးတက်စေရေးတို့အတွက်မှာ သဘာဝအရင်းအမြစ်များ၊ လောင်စာဆီများနဲ့ လည်ပတ်နေခြင်းများမှာ ဖွံ့ဖြိုးတိုးတက်စ အားယူရုန်းကန်နေရတဲ့ မြန်မာနိုင်ငံသို့ ပြင်ပမှ စီးပွားရေး လုပ်ငန်းများ၊ စက်ရုံ၊ အလုပ်ရုံများ လာရောက်ဖွင့်လှစ်လုပ်ကိုင်သွားစေမည့် အဓိကလုပ်ငန်းကြီးဖြစ်ရာ ပြည်တွင်း၌ အထူးလုံခြုံ စိတ်ချရသည့် လျှပ်စစ်ဓာတ်အားစနစ် ခိုင်မာစွာဖြစ်ပေါ်လာစေရန် လိုအပ် နေပါ၍ ရေခံ၊ မြေခံကောင်းသော တိုင်းပြည်နှင့် အခြေခံဓာတ်အားထုတ်လုပ်ရေး စက်ရုံကြီးများ ရှိပါလျက် နှစ်စဉ်အရှုံးခံ၍ လည်ပတ်ထုတ်လုပ်နေရခြင်း၏ ဇာစ်မြစ်အမှန်ကို ဖော်ထုတ်ရပ်တန့်သွား စေပြီး ပြန်လည်ဆယ်မတိုးတက်လာစေမည့် အတတ်၊ အသိ၊ ပညာ၊ အတွေ့အကြုံ များဖြင့် လုပ်ဆောင် ချိန်တန်ပြီ ဖြစ်ပါတယ်။ ကျွန်တော်တို့နိုင်ငံက လက်ရှိ ဓာတ်အားပေးစက်ရုံကြီးများ တည်ဆောက်မှု၊ ဖြန့်ဖြူး သွယ်တန်းမှုစနစ်နဲ့ သုံးစွဲသူပြည်သူများထံက မီတာခများ အမှန်အကန် အပြည့်အဝရရှိနိုင်မှု ရှိ/မရှိ၊ အဂတိနဲ့ ခြစားမှုရှိ/မရှိ စတဲ့ အခြေခံအချက်များမှာ အိမ်နီးချင်းတိုးတက်သော နိုင်ငံများနဲ့ ဖွံ့ဖြိုးပြီး၊ ဖွံ့ဖြိုးဆဲနိုင်ငံများမှာရှိတဲ့ လျှပ်စစ်ဓာတ်အား ထုတ်လုပ်ဖြန့်ဖြူးကောက်ခံတဲ့ လုပ်ငန်းများနှင့် နှိုင်းယှဉ် ပြီးတော့ အားနည်းချက်၊ အားသာချက်များကို ရယူပြီး ကျွန်တော်တို့ရဲ့ တိုင်းပြည်မှာ ရေမြေသဘာဝနဲ့ ကိုက်ညီတဲ့ အသင့်လျော်ဆုံးဖြစ်မယ့် စနစ်တစ်ခုကို အခိုင်အမာ မူဘောင်ချပြီးတော့ လုပ်ဆောင်ပေးဖို့ လိုအပ်နေပြီ ဖြစ်ပါတယ်။ ဥက္ကဋ္ဌကြီးခင်ဗျား။ လျှပ်စစ်နဲ့ပတ်သက်ပြီးတော့ မူလတည်ဆောက်မှု၊ ပြီးတော့သွယ်တန်း ဖြန့်ဖြူးမှုစနစ်၊ အဲဒီတစ်ချက်ကတော့ ငွေကုန်ကြေးကျမှု ရှိပါတယ်။ နောက်ပိုင်းကျတော့ ဓာတ်အားခ ကောက်ခံတဲ့စနစ်သည် နိုင်ငံတော်ကို ငွေပြန်ဝင်တဲ့စနစ် ဖြစ်ပါတယ်။ ဒီနေရာမှာ ငွေအဝင်နည်းလို့ အရှုံးပေါ်တာလား၊ သို့တည်းမဟုတ် လျှပ်စစ်ထုတ်လုပ်တဲ့နေရာမှာ ထုတ်လုပ်မှုစနစ် ချွတ်ယွင်းလို့လား၊ သို့တည်းမဟုတ် ဓာတ်အားခကောက်ခံရာမှာ အကျင့်ပျက်တဲ့ အောက်ခြေဝန်ထမ်းတွေနဲ့ သွယ်တန်းမှု စနစ်၊ သို့တည်းမဟုတ် မီတာခ အခိုးခံရတာလား၊ လျှပ်စစ်မီး အခိုးခံရတာလား ဆိုတာနဲ့ ပတ်သက် ပြီးတော့ အသေးစိတ် ကျွန်တော်တို့ အောက်ခြေကွင်းဆင်းစစ်ဆေးဆောင်ရွက်ရန် လိုအပ်တယ်လို့ ထင်ပါတယ်။ ဒါတွေကို လုပ်ဆောင်နိုင်ခြင်းမရှိဘဲနဲ့ အရင်ကလည်း အရှုံးပေါ်၊ အခုလည်း အရှုံးပေါ် နောင်လာလတ္တံ့သော များစွာကာလအထိကို အရှုံးများကို ယုယစွာဖက်တွယ် ညည်းတွားနေခြင်းထက်ကို အရှုံးများကို လုံးဝဖယ်ရှားလိုက်ပြီးတော့ အနိုင်ယူလမ်းကြောင်းပေါ်ကို ရောက်ရှိကာ မြန်မာ့လျှပ်စစ် ကဏ္ဍကြီး ရဲရဲတောက် အာမခံကြွေးကြော်နိုင်မယ့် စီမံကိန်းဗျူဟာများ ချမှတ်လုပ်ဆောင်ပေးရန် အထူး﻿ လိုအပ်နေတဲ့အတွက်ကြောင့် တိုင်းပြည်မျက်နှာ၊ ပြည်သူ့မျက်နှာကို ကြည့်ပြီးတော့ နိုင်ငံ့ဒေါက်တိုင် ယန္တရားကြီးတစ်ခုဖြစ်တဲ့ လျှပ်စစ်ကဏ္ဍအတွက် ဒီမေးခွန်းကို ဥက္ကဋ္ဌကြီးကတစ်ဆင့် မေးမြန်းရခြင်း ဖြစ်ပါတယ်ခင်ဗျား။ အားလုံးကို ကျေးဇူးတင်ပါတယ်။ (ဩဘာသံများ)
</speech>
<speech type='speaker'>
မေးခွန်းများနဲ့ပတ်သက်ပြီး လျှပ်စစ်နှင့်စွမ်းအင်ဝန်ကြီးဌာန၊ ဒုတိယ ဝန်ကြီးက တစ်ခုချင်း ဖြေကြားပေးဖို့ ဖြစ်ပါတယ်။
</speech>
<speech>
<agency id='17'>
ဒေါက်တာထွန်းနိုင် (ဒုတိယဝန်ကြီး၊ လျှပ်စစ်နှင့်စွမ်းအင်ဝန်ကြီးဌာန)
</agency>
လေးစားအပ် ပါသော အမျိုးသားလွှတ်တော်ဥက္ကဋ္ဌကြီးနှင့် အမျိုးသားလွှတ်တော်ကိုယ်စားလှယ်များ၊ ကြွရောက် လာတဲ့ ဧည့်သည်တော်များ အားလုံး မင်္ဂလာအပေါင်းနဲ့ ပြည့်စုံပါစေလို့ ဦးစွာ နှုတ်ခွန်းဆက်သ အပ်ပါတယ်။ ပထမဦးစွာ ရှမ်းပြည်နယ် မဲဆန္ဒနယ်အမှတ်(၃)၊ အမျိုးသားလွှတ်တော်ကိုယ်စားလှယ် ဦးစိုင်းဝင်းလှိုင်းခမ်း မေးမြန်းသည့် မေးခွန်းနဲ့ပတ်သက်၍ လျှပ်စစ်နှင့်စွမ်းအင်ဝန်ကြီးဌာန ကိုယ်စား ကျွန်တော် ဒုတိယဝန်ကြီး ဒေါက်တာထွန်းနိုင် က ရှင်းလင်းဖြေကြားသွားမှာ ဖြစ်ပါတယ်။ ရှမ်းပြည်နယ်(မြောက်ပိုင်း)၊ လားရှိုးမြို့နယ်၊ စယ်အင်(စင့်အင့်)ကျေးရွာဟာ အိမ်ခြေ(၂၁၅) အိမ်ရှိပြီး အိမ်ထောင်စု(၂၂၁)စု ရှိတာဖြစ်ပါတယ်။ အဆိုပါကျေးရွာကို ၂၀၁၅ ခုနှစ်၊ မေလမှစ၍ ဂျပန်နိုင်ငံရဲ့ အကူအညီဖြင့် ဆိုလာဓာတ်အားပေးစက်ရုံ(၄)ရုံ တည်ဆောက်ကာ နေရောင်ခြည် ရရှိမှု အပေါ်မူတည်၍ နေ့စဉ် ဓာတ်အားပေးလျက်ရှိပါတယ်။ နေရောင်ခြည်မရရှိသော ကျန်အချိန်များမှာ ဓာတ်အားပေး နိုင်ရန်အတွက် (၁၆)ကေဗွီအေ ဒီဇယ်ဓာတ်အားပေးစက်(၄)လုံးကိုလည်း ဂျပန်နိုင်ငံရဲ့ အကူအညီဖြင့် တည်ဆောက်ထားပြီးဖြစ်ကြောင်း စိစစ်တွေ့ရှိရတာ ဖြစ်ပါတယ်။ အဆိုပါ စယ်အင် (စင့်အင့်)ကျေးရွာ ပတ်ဝန်းကျင်တစ်ဝိုက်မှာတည်ရှိတဲ့ ပန်ဆက်နဲ့ဟန်နား စတဲ့ကျေးရွာများဟာ နမ့်မျှော် ရေအားလျှပ်စစ်စက်ရုံမှနေပြီးတော့ (၃၃)ကေဗွီ ဓာတ်အားလိုင်း တည်ဆောက်ကာ (၃၃/၀.၄)ကေဗွီ ထရန်စဖော်မာ(၂၄)လုံးနဲ့ ချိတ်ဆက်ပြီး ဓာတ်အားဖြန့်ဖြူးထားခြင်း ဖြစ်ပါတယ်။ အဆိုပါရေအားလျှပ်စစ်စက်ရုံမှ စက်များ ထိန်းသိမ်းပြုပြင်ခြင်းလုပ်ငန်းများ ဆောင်ရွက် နေတဲ့အချိန်မှာ လားရှိုးမြို့မှာရှိတဲ့ အမှတ်(၄)ခွဲရုံမှတစ်ဆင့် ဓာတ်အားပြန်လည်ချိတ်ဆက်ပြီး ဓာတ်အား ဖြန့်ဖြူးပေးနေတာ ဖြစ်ပါတယ်။ စယ်အင်(စင့်အင့်)ကျေးရွာ လျှပ်စစ်ဓာတ်အားရရှိရေးအတွက် လက်ရှိ (၃၃)ကေဗွီ နမ့်မျှော်-လားရှိုးဓာတ်အားလိုင်းမှ ဓာတ်အားရယူသုံးစွဲနေသော ပန်ဆက်ကျေးရွာမှတစ်ဆင့် (၃၃)ကေဗွီ ဓာတ်အားလိုင်း နောက်ထပ် (၃)မိုင်၊ (၃၃/၀.၄)ကေဗွီ (၁၆၀)ကေဗွီအေ ထရန်စဖော်မာ (၂)လုံးနှင့် (၄၀၀)ဗို့ဓာတ်အားလိုင်း (၁.၅)မိုင် တည်ဆောက်ဆောင်ရွက်ပေးရမှာ ဖြစ်ပါတယ်။ အဆိုပါ လုပ်ငန်းများကို ကမ္ဘာ့ဘဏ်ရဲ့ ချေးငွေနဲ့ဆောင်ရွက်လျက်ရှိသော အမျိုးသားလျှပ်စစ်ဓာတ်အားရရှိရေး စီမံကိန်း၏ ဒုတိယအဆင့်မှာ ထည့်သွင်းလျာထားတာဖြစ်ပါတယ်။﻿ ပထမအဆင့်မှာ ဆောင်ရွက်မယ့် ကျေးရွာများကတော့ လက်ရှိဓာတ်အားလိုင်းများနဲ့ (၂)မိုင် ပတ်လည်အကွာအဝေးအတွင်း ကျရောက်တဲ့ ကျေးရွာများကို တစ်နိုင်ငံလုံးအတိုင်းအတာနဲ့ ပထမ အဆင့်မှာ လျာထားဆောင်ရွက်တာဖြစ်ပြီး၊ (၂)မိုင်မှ(၅)မိုင်အတွင်း ထပ်မံတည်ရှိတဲ့ ကျေးရွာများဟာ ဒုတိယအဆင့်မှာ ပါရှိတဲ့အတွက်ကြောင့် အဆိုပါကျေးရွာဟာ ဒုတိယအဆင့်လုပ်ငန်းမှာ ပါဝင်နေတာ ဖြစ်ပါတယ်။ ပထမအဆင့် အကောင်အထည်ဖော် ဆောင်ရွက်ရမယ့် (၁၁)ကေဗွီ ဓာတ်အားလိုင်းနဲ့ (၁၁/၀.၄)ကေဗွီ ထရန်စဖော်မာများ ဝယ်ယူခြင်းကိစ္စရပ်များကို ကမ္ဘာ့ဘဏ်ရဲ့ သတ်မှတ်ချက်များနဲ့ အညီ တင်ဒါခေါ်ဆိုဆောင်ရွက်ပြီး ယခုနှစ်အတွင်းမှာ ဝယ်ယူရေးစာချုပ် ချုပ်ဆိုကာ ပစ္စည်းများ ရောက်ရှိလာလို့ရှိရင် တည်ဆောက်ရေးလုပ်ငန်းများကို ဆက်လက်ဆောင်ရွက်သွားမှာဖြစ်ကာ ပထမ အဆင့် တည်ဆောက်ရေးလုပ်ငန်းများ ပြီးစီးတဲ့အချိန်မှာ ဒုတိယအဆင့်လုပ်ငန်းများကို ဆက်လက် အကောင်အထည်ဖော် ဆောင်ရွက်သွားသည့်ကာလ ရောက်ရှိပါက လွှတ်တော်ကိုယ်စားလှယ်ကြီး မေးမြန်းတဲ့ ကျေးရွာအတွက် လျှပ်စစ်ဓာတ်အားလိုင်း သွယ်တန်းခြင်းအစီအစဉ် ပါရှိလာမှာဖြစ်ပါကြောင်း ရှင်းလင်းဖြေကြားအပ်ပါတယ်ခင်ဗျား။ ဆက်လက်၍ ဒုတိယမေးခွန်းဖြစ်သော တနင်္သာရီတိုင်းဒေသကြီး မဲဆန္ဒနယ်အမှတ်(၁၁) အမျိုးသားလွှတ်တော်ကိုယ်စားလှယ် ဒေါက်တာခင်မောင်ဝင်း မေးမြန်းသည့် မေးခွန်းနှင့်ပတ်သက်၍ ဆက်လက်ရှင်းလင်း ဖြေကြားခွင့်ပြုပါခင်ဗျား။ လက်ရှိ နိုင်ငံတစ်ဝန်းမှာ တည်ဆောက်ထားတဲ့ ပင်မ ဓာတ်အားစနစ်ကြီးနဲ့ အလှမ်းကွာဝေးပြီး ဓာတ်အားစနစ် ဓာတ်အားမှ ဓာတ်အားလိုင်းများ ရောက်ရှိရန် အချိန်ကြန့်ကြာနိုင်တဲ့ တည်နေရာများမှာရှိတဲ့ ကျေးရွာတွေ၊ မြို့တွေရဲ့ လျှပ်စစ်ဓာတ်အားရရှိနိုင်ရေး အတွက် တိုင်းဒေသကြီးနဲ့ ပြည်နယ်များက နယ်စပ်ဒေသအနီးမှာရှိတဲ့ မြို့၊ ရွာများအနေနဲ့ တစ်ဖက် အိမ်နီးချင်းနိုင်ငံများက လျှပ်စစ်ဓာတ်အားကို ဝယ်ယူသုံးစွဲလျက်ရှိကြပါတယ်။ အဆိုပါကဲ့သို့ ဆောင်ရွက်တဲ့ အခါမှာ ရှမ်းပြည်နယ်(အရှေ့ပိုင်း)မှာ ကျိုင်းလပ်မြို့အတွက် လာအိုနိုင်ငံကလည်းကောင်း၊ တာချီလိတ် အတွက်လည်း အလားတူ၊ ကရင်ပြည်နယ်အတွက် မြဝတီ၊ ကရင်ပြည်နယ်မှာရှိတဲ့ မြဝတီမြို့ အတွက် ထိုင်းနိုင်ငံမှလည်းကောင်း၊ စစ်ကိုင်းတိုင်းဒေသကြီး၊ တမူးမြို့အတွက် အိန္ဒိယနိုင်ငံမှလည်းကောင်း လျှပ်စစ်ဓာတ်အားများကို သက်ဆိုင်ရာဒေသများရဲ့ အစီအစဉ်ဖြင့် ဝယ်ယူသုံးစွဲလျက်ရှိတာ ဖြစ်ပါတယ်။ လွှတ်တော်ကိုယ်စားလှယ်ကြီး မေးခွန်းမေးမြန်းတဲ့ တနင်္သာရီတိုင်းဒေသကြီး၊ ကော့သောင်း မြို့နယ်အတွက် သန်းဖြိုးသူကုမ္ပဏီကနေပြီးတော့ ဒီဇယ်ဓာတ်အားပေးစက်များနဲ့ (၂၄)နာရီ ဓာတ်အား ဖြန့်ဖြူးပေးနေပြီး အမြင့်ဆုံးသုံးစွဲဝန်အားမှာ (၄.၅)မဂ္ဂါဝပ်ခန့် ရှိပါတယ်။ ကော့သောင်းမြို့ ကို အိမ်နီးချင်း ထိုင်းနိုင်ငံ၊ ရနောင်းမြို့ကနေ လျှပ်စစ်ဓာတ်အား ဝယ်ယူသုံးစွဲမယ်ဆိုလို့ရှိရင်တော့ ထိုကဲ့သို့ ဆောင်ရွက် ရန်အတွက် ဓာတ်အားလိုင်းနဲ့ ဓာတ်အားခွဲရုံများ တည်ဆောက်ဖို့အတွက် ငွေကြေးအရင်းအနှီးနဲ့ ခေတ်မီနည်းပညာများကတော့ လိုအပ်တာ ဖြစ်ပါတယ်။ လက်ရှိ ကော့သောင်းမြို့နယ်အတွက် ပြည်သူ များ ဓာတ်အားခ ဈေးနှုန်းသက်သာစွာ ရရှိသုံးစွဲနိုင်ရေး၊ ပုဂ္ဂလိက အသေးစားနဲ့အလတ်စား စက်မှု လက်မှုလုပ်ငန်းများဖွံ့ဖြိုးရေးနဲ့ ဒေသခံလုပ်ငန်းရှင်များမှ လျှပ်စစ်ဓာတ်အား ထုတ်လုပ်ဖြန့်ဖြူးရေး လုပ်ငန်းမှာ ပါဝင်ဆောင်ရွက်နိုင်ရေးအတွက် ရည်စူးပြီးတော့ တနင်္သာရီတိုင်းဒေသကြီး အစိုးရအဖွဲ့က ကော့သောင်းမြို့ လျှပ်စစ်ဓာတ်အား ထုတ်လုပ်ဖြန့်ဖြူးရေး လုပ်ကိုင်ခွင့်ကို ဥပဒေ၊ လုပ်ထုံးလုပ်နည်း﻿ များနဲ့အညီ တင်ဒါခေါ်ယူ စီစဉ်ဆောင်ရွက်လျက်ရှိပါကြောင်းနှင့် တိုင်းဒေသကြီးအစိုးရအနေနဲ့တော့ လတ်တလောအခြေအနေမှာ ထိုင်းနိုင်ငံထံကနေ လျှပ်စစ်ဓာတ်အားဝယ်ယူရန် အစီအစဉ် မရှိသေးပါ ကြောင်း တိုင်းဒေသကြီးအစိုးရအဖွဲ့ရဲ့ ဖြေကြားချက်အား ကိုယ်စားရှင်းလင်း တင်ပြအပ်ပါတယ်။ ပြည်ထောင်စုဝန်ကြီးဌာန အနေနဲ့တော့ စောစောကတင်ပြသွားသလို နယ်စပ်ဒေသ၊ နယ်စပ်မြို့များအနေနဲ့ တစ်ဖက်နိုင်ငံထံမှ လျှပ်စစ်ဓာတ်အား ဝယ်ယူတင်သွင်းပြီး ဖြန့်ဖြူးသုံးစွဲခြင်းကို ခွင့်ပြု ပေးနိုင်ပါကြောင်း ရှင်းလင်းဖြေကြားအပ်ပါတယ်ခင်ဗျာ။ ဆက်လက်၍ မွန်ပြည်နယ် မဲဆန္ဒနယ်အမှတ်(၆) အမျိုးသားလွှတ်တော်ကိုယ်စားလှယ် ဦးဖေတင် မေးမြန်းသည့် မေးခွန်းအား ဆက်လက်ရှင်းလင်းတင်ပြသွားမှာ ဖြစ်ပါတယ်။ လွှတ်တော် ကိုယ်စားလှယ်ရဲ့ မေးခွန်းမှာပါရှိတဲ့ လျှပ်စစ်ကဏ္ဍမှာ ဘဏ္ဍာနှစ်အလိုက် ကျွန်တော်တို့ ဖြစ်ပေါ်လာတဲ့ အရှုံးအမြတ် အခြေအနေများ၊ ရောင်းရဝင်ငွေများကို တစ်ဆင့်ချင်း ရှင်းလင်းတင်ပြလိုတဲ့အတွက် ကြောင့် Power Point သုံးစွဲခွင့်ပြုပါခင်ဗျား။ ယခု Power Point မှာဆိုရင် ၂၀၁၄-၂၀၁၅၊ ၂၀၁၅၂၀၁၆၊ ၂၀၁၆-၂၀၁၇ နှစ်(၃)နှစ်ရဲ့ ထုတ်လုပ်မှု တစ်ယူနစ် ကုန်ကျစရိတ်များနဲ့ ရောင်းရငွေများကို ကော်လံနဲ့ နှိုင်းယှဉ်ဖော်ပြထားတာ ဖြစ်ပါတယ်။ အမှတ်စဉ်(၁) ၂၀၁၄-၂၀၁၅ မှာ တစ်ယူနစ် ထုတ်လုပ်မှု ကုန်ကျစရိတ်ဟာ (၇၄.၈၅)ကျပ်ခန့်ဖြစ်ပြီး၊ ရောင်းရဝင်ငွေက (၇၄.၁၄)ကျပ်ခန့်ဖြစ်တဲ့ အတွက်ကြောင့် အရှုံးဟာ လျှပ်စစ်ဓာတ်အား တစ်ယူနစ် ထုတ်လုပ်ရောင်းချတိုင်း အရှုံးဟာ (၀.၇၁)ကျပ်ခန့်သာ ဖြစ်ပါတယ်။ ၂၀၁၅-၂၀၁၆ ကို ရောက်ရှိလာတဲ့အခါမှာ တစ်ယူနစ် လျှပ်စစ်ဓာတ်အား ထုတ်လုပ်တဲ့ အချိန်မှာ ထုတ်လုပ်မှုကုန်ကျစရိတ်ဟာ (၉၀.၆၅)ကျပ်အထိ တိုးမြှင့်လာတာကို တင်ပြထားတာဖြစ်ပြီး၊ ရောင်းရဝင်ငွေကကျတော့ တစ်ယူနစ် ပျမ်းမျှရောင်းရဝင်ငွေဟာ (၇၀)ကျပ်သာသာ သာရတဲ့အတွက် ကြောင့် တစ်ယူနစ်ရောင်းတိုင်း၊ ထုတ်လုပ်ရောင်းချတိုင်း (၂၀)ကျပ်ကျော် အရှုံးပေါ်ခဲ့ရပါတယ်။ ၂၀၁၆-၂၀၁၇ မှာတော့ လျှပ်စစ်ဓာတ်အား တစ်ယူနစ်ထုတ်လုပ်မှုရဲ့ ပျမ်းမျှကုန်ကျစရိတ်ဟာ (၉၆)ကျပ်ကျော်အထိ တိုးမြှင့်လာခဲ့ပြီး လျှပ်စစ်ဓာတ်အား တစ်ယူနစ်ရောင်းချတိုင်း ပျမ်းမျှဝင်ငွေဟာ (၆၉)ကျပ်သာ ရရှိတဲ့အတွက်ကြောင့် တစ်ယူနစ်ရောင်းချတိုင်း (၂၇)ကျပ်ကျော် အရှုံးပေါ်ခဲ့တာ ဖြစ်ပါတယ်။ ဆက်လက်တင်ပြခွင့်ပြုပါ။ အဆိုပါ နှစ်(၃)နှစ်မှာပဲ နိုင်ငံပိုင်ဓာတ်အားပေးစက်ရုံများနဲ့ ပုဂ္ဂလိကပိုင် ဓာတ်အားပေးစက်ရုံများရဲ့ ဓာတ်အားထုတ်လုပ်မှု ယူနစ်သန်းပေါင်း ပမာဏများကို တင်ပြထားတာ ဖြစ်ပါတယ်။ ၂၀၁၄-၂၀၁၅ ခုနှစ်မှာ နိုင်ငံပိုင်က ယူနစ်သန်းပေါင်း(၉၂၀၀)ကျော် ထုတ်လုပ်ပြီး၊ ပုဂ္ဂလိကပိုင်က (၄၉၀၀)ကျော် ထုတ်လုပ်ကာ နိုင်ငံပိုင် ထုတ်လုပ်မှုအချိုးအစားက (၆၅)ရာခိုင်နှုန်း၊ ပုဂ္ဂလိကပိုင် ထုတ်လုပ်မှု အချိုးအစားက (၃၅)ရာခိုင်နှုန်းဖြစ်တာ တွေ့ရှိနိုင်ပါတယ်။ ၂၀၁၅-၂၀၁၆ ကို ရောက်ရှိလာတဲ့အချိန်မှာ နိုင်ငံပိုင် ထုတ်လုပ်မှုကဏ္ဍက ယူနစ်သန်းပေါင်း(၉၀၀၀) ကျော် ဆက်လက်ထုတ်လုပ်ပြီး အချိုးအနေနဲ့ (၅၇)ရာခိုင်နှုန်းသာ ကျန်ရှိကာ ပုဂ္ဂလိကပိုင်ကဏ္ဍက ယူနစ်သန်းပေါင်း(၆၈၇၀)ကျော် ထုတ်လုပ်ခဲ့တဲ့အတွက်ကြောင့် ပုဂ္ဂလိကကဏ္ဍ အထူးတိုးတက်လာတာ၊ မြင့်မားလာတာတွေ့ရနိုင်ပြီး ရာခိုင်နှုန်းအားဖြင့် (၄၃)ရာခိုင်နှုန်းအထိ ရောက်ရှိလာတာဖြစ်ပါတယ်။ ၂၀၁၆-၂၀၁၇ ခုနှစ်ရောက်တဲ့အချိန်မှာ နိုင်ငံပိုင်ကဏ္ဍက ယူနစ်သန်းပေါင်း(၉၀၀၀)ကျော် ဆက်လက် ထုတ်လုပ်နေသော်လည်း ရာခိုင်နှုန်းအားဖြင့် (၅၀)ရာခိုင်နှုန်းအထိ ကျဆင်းသွားကာ ပုဂ္ဂလိကပိုင် ကဏ္ဍက ယူနစ်သန်းပေါင်း(၈၈၅၀)ကျော် ထုတ်လုပ်ကာ အချိုးအားဖြင့် (၅၀)ရာခိုင်နှုန်း ဝန်းကျင်ကို ရောက်ရှိလာတာ ဖြစ်ပါတယ်။ လက်ရှိ ဓာတ်အားထုတ်လုပ်မှု တစ်ယူနစ်ကုန်ကျစရိတ်နဲ့ ပတ်သက်ပြီးတော့ သဘာဝ ဓာတ်ငွေ့ နဲ့ ထုတ်လုပ်ခြင်း၊ ရေအားလျှပ်စစ်နဲ့ ထုတ်လုပ်ခြင်းကဏ္ဍများမှာ ထုတ်လုပ်မှုကုန်ကျစရိတ် များကို တင်ပြထားတာ ဖြစ်ပါတယ်။ ယခု ၂၀၁၆-၂၀၁၇ ဘဏ္ဍာနှစ်အတွင်းမှာ နိုင်ငံပိုင်စက်ရုံများက သဘာဝဓာတ်ငွေ့နဲ့ ထုတ်လုပ်မှု ထုတ်လုပ်လို့ရှိရင် လျှပ်စစ်ဓာတ်အား တစ်ယူနစ် ထုတ်လုပ်တိုင်း (၁၄၇)ကျပ်ခန့်ကျကာ၊ ပုဂ္ဂလိကပိုင်က (၁၃၂)ကျပ်ခန့်ကျပြီး၊ JV ကုမ္ပဏီများက ထုတ်လုပ်တာ (၁၄၄)ကျပ်ခန့် ကျပါတယ်။ သဘာဝဓာတ်ငွေ့များနဲ့ လျှပ်စစ်ဓာတ်အားထုတ်လုပ်ခြင်းရဲ့ ကုန်ကျစရိတ်ဟာ နိုင်ငံပိုင်က ထုတ်သည်ဖြစ်စေ၊ ပုဂ္ဂလိကပိုင်က ထုတ်သည်ဖြစ်စေ၊ JV က ထုတ်သည်ဖြစ်စေ တစ်ယူနစ်ကို တစ်ရာ့သုံးလေးငါးဆယ်ဝန်းကျင် ကျတဲ့အတွက်ကြောင့် အားလုံးကို ခြုံ လိုက်တဲ့အချိန်မှာ ပျမ်းမျှ တစ်ယူနစ် ထုတ်လုပ်မှုကုန်ကျစရိတ်ဟာ တိုးမြှင့်နေတာ ဖြစ်ပါတယ်။ ရေအားလျှပ်စစ်နဲ့ ထုတ်လုပ်တဲ့ အခါမှာ နိုင်ငံပိုင် ရေအားလျှပ်စစ်စက်ရုံပေါင်းများစွာက ထုတ်လုပ်တာရဲ့ ပျမ်းမျှကုန်ကျစရိတ်ဟာ တစ်ယူနစ်ကို (၉.၂)ကျပ်ခန့်ဖြစ်ပြီး၊ ပုဂ္ဂလိကပိုင်က ထုတ်လုပ်တာ(၇၁)ကျပ်၊ JV များက ထုတ်လုပ်တာ (၄၅) ကျပ်ခန့် ကျတာဖြစ်ပါတယ်။ ဆက်လက်ပြီး ရေအားနဲ့ သဘာဝဓာတ်ငွေ့များက ထုတ်လုပ်တဲ့ အချိုးအစားများကို နှစ် အလိုက် ဆက်လက်တင်ပြသွားတာ ဖြစ်ပါတယ်။ ၂၀၁၄-၂၀၁၅ ခုနှစ်မှာ ရေအားလျှပ်စစ်များက ထုတ်လုပ်မှုပမာဏဟာ (၆၂)ရာခိုင်နှုန်းကနေ တစ်နှစ်ထက်တစ်နှစ် တိုးတက်လာ၊ ရှေ့ဆက်လာတဲ့ အချိန်မှာ ရေအားလျှပ်စစ်က ထုတ်လုပ်တဲ့ရာခိုင်နှုန်းဟာ (၅၄.၅)ရာခိုင်နှုန်းသာ ကျန်ရှိပါတယ်။ ထုတ်လုပ်မှု လျော့နည်းသွားတာကို တင်ပြတာမဟုတ်ပါဘူး။ သဘာဝဓာတ်ငွေ့များက ထုတ်လုပ်တဲ့ လျှပ်စစ်ပမာဏဟာ ရေအားကထုတ်တဲ့ ပမာဏထက် အဆများစွာ တိုးလာတဲ့အတွက်ကြောင့် ရေအား လျှပ်စစ်တွေက ယခင်အတိုင်း ထုတ်လုပ်နေသည့်တိုင် ရာခိုင်နှုန်းအားဖြင့်တော့ လျော့နည်းသွားတာ ဖြစ်ပါတယ်။ ဒါကြောင့် သဘာဝဓာတ်ငွေ့ကိုသုံးပြီး ထုတ်လုပ်တဲ့ပမာဏဟာ ၂၀၁၄-၂၀၁၅ ထက်စာရင် ၂၀၁၆-၂၀၁၇ မှာ ရာခိုင်နှုန်းများစွာ တိုးတက်လာတာ တွေ့ရမှာ ဖြစ်ပါတယ်။ နောက်အခြားအချက်ကတော့ နိုင်ငံခြားငွေ လဲလှယ်မှုနှုန်းထား ဖြစ်ပါတယ်။ ကျွန်တော်တို့ လျှပ်စစ်ဓာတ်အားကို ထုတ်လုပ်တဲ့အခါမှာ ထုတ်လုပ်မှု ကုန်ကျစရိတ်များဟာ နိုင်ငံခြားငွေနဲ့ ပတ်သက်နေတာ ဖြစ်ပါတယ်။ ဒါကြောင့် နိုင်ငံခြားငွေလဲလှယ်မှုနှုန်းထား မြင့်မားလာလေ လျှပ်စစ် ဓာတ်အားရဲ့ တစ်ယူနစ်ထုတ်လုပ်မှု ကုန်ကျစရိတ်ရဲ့နှုန်းဟာ တကယ်တမ်း မူလထုတ်လုပ်တဲ့ စရိတ် ကတော့ ဒီအတိုင်းပဲ ဖြစ်နေသည့်တိုင်အောင် Exchange Rate နဲ့ မြှောက်လိုက်တဲ့အခါကျလို့ရှိရင် ကျွန်တော်တို့ရဲ့ စရိတ်ဟာလည်း မြင့်မားသွားတာ ဖြစ်ပါတယ်။ တစ်ခါ လျှပ်စစ်ဓာတ်အား ထုတ်လုပ် ပြီးတဲ့အချိန်မှာ ရောင်းချရမှု အနေအထားကို တင်ပြလိုတာ ဖြစ်ပါတယ်။ လျှပ်စစ်ဓာတ်အားကို﻿ရောင်းချတဲ့အချိန်မှာ အိမ်သုံးရယ်၊ စီးပွားရေးသုံးရယ်၊ စက်မှုသုံးရယ်လို့ ရှိတာ ဖြစ်ပါတယ်။ ၂၀၁၄၂၀၁၅ ခုနှစ်မှာ အိမ်သုံးရဲ့ ရာခိုင်နှုန်းဟာ (၄၈.၄)ရာခိုင်နှုန်းသာရှိသော်လည်း ၂၀၁၆-၂၀၁၇ ခုနှစ် ရောက်လာတဲ့အထိ တစ်နှစ်ထက်တစ်နှစ်မှာ အိမ်သုံးလျှပ်စစ် သုံးစွဲမှုရာခိုင်နှုန်းဟာ (၅၅)ရာခိုင်နှုန်း အထိ တိုးမြှင့်လာတာကို တွေ့ရမှာ ဖြစ်ပါတယ်။ စီးပွားရေးသုံးအနေနဲ့ ရာခိုင်နှုန်းအားဖြင့်၊ စက်မှုသုံး ရာခိုင်နှုန်းအားဖြင့် ကြည့်လို့ရှိရင် အိမ်သုံးရာခိုင်နှုန်းတွေထက်များစွာ ကျွန်တော်တို့နိုင်ငံမှာ နည်းပါး နေသေးတယ်ဆိုတာကို တွေ့ရှိနိုင်တာ ဖြစ်ပါတယ်။ အိမ်သုံးများကို လျှပ်စစ်ဓာတ်အား ရောင်းချရတဲ့ တစ်ယူနစ် လျှပ်စစ်ဓာတ်အား ရောင်းချရတဲ့နှုန်းထားဟာ အင်မတန် နိမ့်တာဖြစ်တဲ့အတွက်ကြောင့် ရာခိုင်နှုန်းများများ ပိုသုံးတဲ့ အိမ်သုံးတွေ များလာတဲ့အခါမှာ ရောင်းရဝင်ငွေ ပိုမိုကျဆင်းသွားမယ် ဆိုတာကို လွှတ်တော်ကိုယ်စားလှယ်ကြီးများကို တင်ပြလိုတာ ဖြစ်ပါတယ်။ Losses တွေကြောင့်များ ဖြစ်နေသလားဆိုတာနဲ့ ပတ်သက်ရင်တော့ ဓာတ်အား ဖြန့်ဖြူးရေး အပိုင်းလို့ ကျွန်တော် တင်ပြထားတာ ဖြစ်ပါတယ်။ ဓာတ်အားဖြန့်ဖြူးရေးအပိုင်းဟာ Medium Voltage နဲ့ Low Voltage၊ 11 KVA၊ (၄၀၀)ဗို့လိုင်းတွေမှာ ဓာတ်အားပျောက်ဆုံးမှုဟာ ၂၀၁၄-၂၀၁၅ မှာ (၁၉)ရာခိုင်နှုန်းကျော်ရှိရာကနေ ၂၀၁၆-၂၀၁၇ မှာ (၁၃)ရာခိုင်နှုန်းကျော်အထိ လျော့နည်းအောင် ကြိုးစားဆောင်ရွက်နေတာ ဖြစ်ပါတယ်။ ဓာတ်အားပျောက်ဆုံးမှု ရာခိုင်နှုန်းတွေ တိုးမြှင့်လာတဲ့အတွက် ကြောင့် ဝင်ငွေလျော့ကျသွားခြင်းကို ထိခိုက်မှုဆိုတဲ့ဟာ တိုက်ရိုက်ဆက်စပ်တာတော့ မဟုတ်ဘူးဆိုတာ လေးကို ရှင်းလင်းတင်ပြလိုတာ ဖြစ်ပါတယ်။ ဒီဇယားအပေါ်မှာ တင်ပြထားခြင်း မရှိသော်လည်း မဟာ ဓာတ်အားလိုင်းများနဲ့ တည်ဆောက်ထားတဲ့ ဗို့အားမြှင့်ဓာတ်အားလိုင်းများပေါ်ကနေပြီးတော့ ဓာတ်အားပျောက်ဆုံးမှု ရာခိုင်နှုန်းဟာ ယခုနှစ်မှာဆိုရင် (၃.၂)ရာခိုင်နှုန်းအထိ လျော့နည်းအောင် ကျွန်တော်တို့ ကြိုးစားဆောင်ရွက်တဲ့အတွက်ကြောင့် နိုင်ငံတကာအခြေအနေနဲ့ လိုက်လျောညီထွေရှိတဲ့ အနေအထားရှိပါကြောင်း တင်ပြလိုပါတယ်။ အဲဒီတော့ ကျွန်တော်တို့ အရှုံးတွေဘယ်လိုသက်သာအောင် ဆောင်ရွက်မလဲဆိုတဲ့ နည်းလမ်းနဲ့ ပတ်သက်ရင်တော့ ဓာတ်အားပျောက်ဆုံးမှုတွေကို တစ်နှစ်ထက်တစ်နှစ် ထိထိရောက်ရောက် ပိုပြီး လျော့နည်းအောင် ကျွန်တော်တို့ ကြိုးစားဆောင်ရွက်လျက် ရှိပါတယ်။ ဓာတ်အားထုတ်လုပ်မှု ကုန်ကျ စရိတ်ကိုကာမိတဲ့ သင့်တင့်မျှတတဲ့ ဓာတ်အားခနှုန်းထားကို ပြင်ဆင်နိုင်မှလည်း ရောင်းရဝင်ငွေ လျော့နည်းမှုဟာ ထုတ်လုပ်မှုကုန်ကျစရိတ်ကို ပြန်ကာမိပြီး အရှုံးကိုလျော့နည်း သက်သာပျောက်ကင်း စေမှာ ဖြစ်ပါတယ်။ ဒီအပြင် ဓာတ်အားထုတ်လုပ်မှု ကုန်ကျစရိတ်များစွာ မြင့်မားတဲ့ သဘာဝဓာတ်ငွေ့ ပေါ်ကနေပြီးတော့ လျှပ်စစ်ဓာတ်အားထုတ်လုပ်မှု ပမာဏရာခိုင်နှုန်းကို လျှော့ချနိုင်ပြီးတော့ ဓာတ်အား ထုတ်လုပ်မှု စရိတ်စကသက်သာတဲ့ ရေအားလျှပ်စစ်၊ ဒါမှမဟုတ်ရင် အလားတူ စရိတ်စကသက်သာတဲ့ အခြားစွမ်းအင်အရင်းအမြစ်များက နေပြီးတော့ လျှပ်စစ်ဓာတ်အား ယခုထက် ပိုမိုတိုးတက် ထုတ်လုပ် နိုင်ရေးကို ကြိုးစားဆောင်ရွက်သွားဖို့ အစီအစဉ်များ စီစဉ်လျက်ရှိပါကြောင်း ရှင်းလင်းတင်ပြအပ်ပါ တယ်ခင်ဗျား။ အားလုံးကို ကျေးဇူးတင်ပါတယ်။ (ဩဘာသံများ)﻿
</speech>
<speech type='speaker'>
မေးခွန်းလာရောက် ဖြေကြားပေးတဲ့ ပြည်ထောင်စုအဆင့် အဖွဲ့အစည်း ဝင်များ မိမိအစီအစဉ် ပြီးဆုံးလျှင် ပြန်လည်ထွက်ခွာနိုင်ပါတယ်
</speech>
<speech type='speaker'>
ဆက်လက်ပြီး လွှတ်တော်ကိုယ်စားလှယ်နှစ်ဦး မေးမြန်းတဲ့ မေးခွန်းများဟာ နေပြည်တော်ကောင်စီဝင် တစ်ဦးတည်းက ဖြေကြားမယ့် မေးခွန်းများ ဖြစ်ပါတယ်။ လွှတ်တော် ကိုယ်စားလှယ်များက သက်ဆိုင်ရာ မေးခွန်းတွေကို တစ်ဆက်တည်း မေးမြန်းပြီးမှ နေပြည်တော် ကောင်စီဝင်က တစ်ခုချင်း ဖြေကြားပေးဖို့ ဖြစ်ပါတယ်။
</speech>
<title>
ရခိုင်ပြည်နယ်၊ ကျောက်ဖြူမြို့၌ သားငါးနှင့် ဟင်းသီးဟင်းရွက်ဈေးသစ်တစ်ခု တည်ဆောက်ပေးရန် အစီအစဉ် ရှိ/မရှိနှင့် စပ်လျဉ်းသည့် မေးခွန်း
</title>
<speech type='speaker'>
ပထမဦးစွာ ရခိုင်ပြည်နယ် မဲဆန္ဒနယ်အမှတ်(၁၀)မှ ဦးကျော်သန်း က ရခိုင်ပြည်နယ်၊ ကျောက်ဖြူမြို့၌ သားငါးနှင့် ဟင်းသီးဟင်းရွက်ဈေးသစ်တစ်ခု တည်ဆောက်ပေးရန် အစီအစဉ် ရှိ/မရှိနဲ့ စပ်လျဉ်းတဲ့ မေးခွန်း မေးမြန်းဖို့ ဖြစ်ပါတယ်
</speech>
<speech>
<mp id='941'>ဦးကျော်သန်း၊ ရခိုင်ပြည်နယ် မဲဆန္ဒနယ်အမှတ်(၁၀)</mp>
လေးစားရပါသော အမျိုးသား လွှတ်တော် ဥက္ကဋ္ဌကြီးနှင့်တကွ ပြည်ထောင်စုအဆင့် ဝန်ကြီးများ၊ လွှတ်တော်ကိုယ်စားလှယ်များနဲ့ ဧည့်သည်တော်များအားလုံး မင်္ဂလာပါခင်ဗျား။ ကျွန်တော်ကတော့ ရခိုင်ပြည်နယ် မဲဆန္ဒနယ်အမှတ် (၁၀)မှ အမျိုးသားလွှတ်တော်ကိုယ်စားလှယ် ဦးကျော်သန်း ဖြစ်ပါတယ်။ ဒီကနေ့ ကျွန်တော်မေးမြန်း သွားမယ့် မေးခွန်းကတော့ ကျောက်ဖြူမြို့ပေါ်မှာ လိုအပ်လျက်ရှိသော သားငါးဈေးနှင့်ဟင်းသီးဟင်းရွက် ဈေးတစ်ခု တည်ဆောက်ပေးရန် အစီအစဉ် ရှိ/မရှိကို မေးမြန်းသွားဖို့ ဖြစ်ပါတယ်။ လေးစားရပါသော ဥက္ကဌကြီးခင်ဗျား။ ကျောက်ဖြူမြို့ ဟာ ခရိုင်မြို့ တစ်မြို့ဖြစ်သလို လူဦးရေ ကလည်း အင်မတန်မှ များပြားလာပါတယ်။ ကျောက်ဖြူမြို့ပေါ်မှာ ဈေး(၅)ဈေးရှိသော်လည်း ဈေး(၃) ဈေးကတော့ ဈေးအင်္ဂါရပ်နဲ့ညီညွတ်ပြီးတော့ အခု ကျွန်တော်တင်ပြတောင်းဆိုတဲ့ ကုလားဘာဈေးနဲ့ ဘုရားကြီးလမ်းမှာရှိတဲ့ ဈေးဟာ လမ်းဘေးပေါ်တွင် ရောင်းနေရတဲ့အတွက် ဈေးအင်္ဂါရပ်နဲ့ မညီညွတ် ပါဘူး။ ဒီလိုရောင်းချနေခြင်းကြောင့် ကျောင်းသွား၊ ကျောင်းလာ ကျောင်းသားသူငယ်များနဲ့ ရဟန်း သံဃာများအတွက် အင်မတန်မှ အနှောင့်အယှက်ဖြစ်သလို ယာဉ်အန္တရာယ်များလည်း ရှိပါတယ်။ ဒါကြောင့် ယာဉ်တိုက်မှုလည်း ခဏခဏဖြစ်ပေါ်လျက်ရှိတဲ့ အတွက်ကြောင့် ၎င်းနေရာတွင် မသင့်တော် တော့သည့်အတွက် ဈေးသစ်တစ်နေရာ ဆောက်ပေးရန် လိုအပ်လျက်ရှိပါတယ်။ လေးစားရပါသော ဥက္ကဌကြီးခင်ဗျား။ ထိုသို့ လမ်းဘေးတွင် ရောင်းချနေခြင်းတို့ကြောင့် ဈေးသူ၊ ဈေးသားများရဲ့ အသက်အန္တရာယ်ကိုလည်း ပြုနိုင်တဲ့အတွက်ကြောင့် ကျောက်ဖြူမြို့ပေါ်တွင်﻿ လိုအပ်လျက်ရှိသော ဈေးသစ်တစ်နေရာကို တည်ဆောက်ပေးရန် အစီအစဉ် ရှိ/မရှိ ဥက္ကဋ္ဌကြီးမှ တစ်ဆင့် လေးစားစွာ မေးမြန်းအပ်ပါတယ်ခင်ဗျား။ အားလုံးကို ကျေးဇူးတင်ပါတယ်။ (ဩဘာသံများ)
</speech>
<title>
ရန်ကုန်တိုင်းဒေသကြီး၊ လှိုင်သာယာမြို့နယ်၊ လှိုင်သာယာ - ပုသိမ်ကားလမ်းမ၊ လှိုင်သာယာ -ညောင်တုန်း ကားလမ်းမဘေးရှိ ရေမြောင်းထဲမှ ကျူးကျော်တဲများ၊ ကားရေဆေးလုပ်ငန်း လုပ်ကိုင် နေသူများနှင့် ပျိုးဥယျာဉ် အရောင်းဆိုင်များကို မည်သည့်အချိန်၌ ဖယ်ရှားရှင်းလင်းပေးမည်ကို သိရှိလိုခြင်းနှင့် စပ်လျဉ်းသည့် မေးခွန်း
</title>
<speech type='speaker'>
ဆက်လက်ပြီး ရန်ကုန်တိုင်းဒေသကြီး မဲဆန္ဒနယ်အမှတ်(၁၁)မှ ဦးအေးဗိုလ် က ရန်ကုန်တိုင်းဒေသကြီး၊ လှိုင်သာယာမြို့နယ်၊ လှိုင်သာယာ - ပုသိမ်ကားလမ်းမ၊ လှိုင်သာယာ - ညောင်တုန်းကားလမ်းမဘေးရှိ ရေမြောင်းထဲမှ ကျူးကျော်တဲများ၊ ကားရေဆေးလုပ်ငန်း လုပ်ကိုင် နေသူများနှင့် ပျိုးဥယျာဉ် အရောင်းဆိုင်များကို မည်သည့်အချိန်၌ ဖယ်ရှားရှင်းလင်းပေးမည်ကို သိရှိ လိုခြင်းနှင့် စပ်လျဉ်းတဲ့ မေးခွန်း မေးမြန်းဖို့ ဖြစ်ပါတယ်။
</speech>
<speech>
<mp id='989'>
ဦးအေးဗိုလ်၊ ရန်ကုန်တိုင်းဒေသကြီး မဲဆန္ဒနယ်အမှတ်(၁၁)
</mp>
လေးစားရပါသော အမျိုးသားလွှတ်တော်ဥက္ကဋ္ဌကြီးနှင့်တကွ ပြည်ထောင်စုဝန်ကြီးများ၊ လွှတ်တော်ကိုယ်စားလှယ်များ၊ ဧည့်သည်တော်များအားလုံး မင်္ဂလာပါလို့ နှုတ်ခွန်းဆက်သလိုက်ပါတယ်။ ကျွန်တော်ကတော့ ရန်ကုန် တိုင်းဒေသကြီး မဲဆန္ဒနယ်အမှတ်(၁၁)မှ အမျိုးသားလွှတ်တော်ကိုယ်စားလှယ် ဦးအေးဗိုလ် ဖြစ်ပါတယ်။ လေးစားရပါသော ဥက္ကဋ္ဌကြီးခင်ဗျား။ Power Point ပြခွင့်ပြုပါရန် ပန်ကြားအပ်ပါတယ်ခင်ဗျား။ အခုမြင်နေရတာကတော့ ကျွန်တော်တို့ လှိုင်သာယာ-ပုသိမ် ကားလမ်းမဘေးမှာရှိတဲ့ မြောင်းကြီးပေါ်မှာရှိတဲ့ ကျူးကျော်တဲတွေပါ။ အဲဒါက ဒီအပိုင်းကလည်း ဒီအတိုင်းပါပဲ။ လှိုင်သာယာ လမ်းမကြီးဘေးမှာရှိတဲ့ ကျူးကျော်တဲတွေပါပဲ။ ဟိုဘက်မှာလည်း မြောင်းမကြီးရှိပါတယ်။ ဒီဘက်မှာလည်း မြောင်းမကြီးရှိပါတယ်။ ဒါက လှိုင်သာယာ-ပုသိမ် လမ်းမပေါ်မှာရှိတဲ့ ကျူးကျော်တဲတွေပါ။ ဒီဟာကလည်း နောက်မှာတော့ စက်မှုဇုန်၊ ကျွန်တော်တို့ စက်ရုံတွေပါ။ ရှေ့မှာ ကျူးကျော်တဲတွေပါ။ အဲဒါက မြောင်းမကြီး ပေါ်မှာ ကျူးကျော်တဲအပြည့် ဆောက်ထားခြင်းဖြစ်ပါတယ်။ ဒါကတော့ လမ်းမပေါ်မှာ စည်းကမ်းမဲ့ ကျွန်တော်တို့ ပစ္စည်းအဟောင်းတွေ ရောင်းနေတဲ့ဆိုင်ပါ။ ဒါလည်း ထိုနည်းလည်းကောင်းပါပဲ။ ဒါက ကျွန်တော်တို့ ပန်းပျိုးဥယျာဉ်ရောင်းတဲ့ဆိုင်တွေပါ။ လမ်းမပေါ်မှာပါ။ ထိုနည်းလည်းကောင်းပါပဲ။ ဒါကတော့ လမ်းမပေါ်မှာ စည်းကမ်းမဲ့ ကျွန်တော်တို့ ကားရေဆေးခြင်း လုပ်ငန်းတွေပါ။ ဒါမျိုး အများကြီးရှိပါတယ်။ လေးစားရပါသော ဥက္ကဋ္ဌကြီးခင်ဗျား။ ရန်ကုန်တိုင်းဒေသကြီး၊ လှိုင်သာယာမြို့နယ်၊ လှိုင်သာယာ - ပုသိမ်ကားလမ်းမကြီးနှင့် လှိုင်သာယာ - ညောင်တုန်းကားလမ်းမကြီး(၂)လမ်းဟာ ရန်ကုန်တိုင်းဒေသကြီးနှင့် ဧရာဝတီတိုင်းဒေသကြီးအား အဓိကဆက်သွယ်ပေးထားသော လမ်းမကြီး ဖြစ်သလို ဒေသထွက်ကုန်များအား အဓိကသယ်ယူပို့ဆောင်ပေးနေရသော လမ်းမကြီးဖြစ်ပါတယ်။﻿ လေးစားရပါသော ဥက္ကဌကြီးခင်ဗျား။ လှိုင်သာယာ-ပုသိမ်၊ လှိုင်သာယာ-ညောင်တုန်း လမ်းမကြီးမှာရှိတဲ့ ရေမြောင်းကြီးများဟာ ရေဝေရေနေ ဧရိယာမြောင်းကြီးများ ဖြစ်ပါတယ်။ ထိုမြောင်း ကြီးများထဲသို့ ရပ်ကွက်ထဲမှာရှိတဲ့ ရေများစီးဝင်ပြီး ထိုမှတစ်ဆင့် မြစ်ထဲသို့ စီးဆင်းပါတယ်။ အခုလို ရေမြောင်းကြီးထဲမှာ ကျူးကျော်ရွှေ့ပြောင်းနေထိုင်သူ တဲများထိုး၍ ပိတ်ဆို့နေခြင်းဟာ ရေစီး ရေလာစီးဆင်းမှု မရှိတော့သည့်အတွက် လွန်စွာမှ အန္တရာယ်ဖြစ်စေပါတယ်။ ကာလကြာမြင့်လာသည် နှင့်အမျှ ရေကြီးရေလျှံမှုများ တွေ့ကြုံ ရနေမှာ ဖြစ်ပါတယ်။ လှိုင်သာယာမြို့နယ်ဟာ စက်မှုဇုန် အများဆုံး တည်ရှိပြီး နိုင်ငံတော်အတွက် နိုင်ငံခြားဝင်ငွေ အများဆုံး ရှာဖွေပေးနေပြီး၊ ရင်းနှီးမြှုပ်နှံသူများ လာရောက်ရင်းနှီးမြှုပ်နှံသော မြို့တစ်ခု ဖြစ်ပါတယ်။ အထက်ပါ ပုံရိပ်များဟာ ရင်းနှီးမြှုပ်နှံသူများအတွက် စိန်ခေါ်မှုဖြစ်သလို လှိုင်သာယာမြို့နယ် ဖွံ့ဖြိုးတိုးတက်ဖို့အတွက်သော်လည်းကောင်း၊ နိုင်ငံတော်အတွက်သော်လည်းကောင်း မကောင်းတဲ့ အလားအလာတစ်ခုပါ။ ထို့အပြင် ကျန်းမာရေးအနေနဲ့ ကြည့်ရင်လည်း ဒီမှာအိပ်၊ ဒီမှာစား၊ ဒီမှာ မကောင်းတဲ့ အညစ်အကြေးတွေကို ရေမြောင်းထဲ စွန့်ပစ်ခြင်းအားဖြင့် အရွယ်မရောက်တဲ့ ကျွန်တော်တို့ရဲ့ အနာဂတ် မျိုးဆက်ကလေးတွေ၊ သက်ကြီးရွယ်အိုတွေအပြင် ပတ်ဝန်းကျင်အတွက်ပါ ကျန်းမာရေးအတွက် စိုးရိမ်စရာရှိလာပါတယ်။ လေးစားရပါသော ဥက္ကဌကြီးခင်ဗျား။ လမ်းမကြီးပေါ်တက်ပြီး မြို့အင်္ဂါရပ်နဲ့မညီ၊ စည်းမဲ့ ကမ်းမဲ့ ဥပဒေအား လေးစားလိုက်နာခြင်းမရှိဘဲ ပျိုးဥယျာဉ်အရောင်းဆိုင်တွေ၊ ပစ္စည်းအဟောင်း ရောင်းချတဲ့ဆိုင်တွေ၊ လမ်းဘေးကားရေဆေးခြင်းလုပ်ငန်းတွေ လုပ်ကိုင်နေခြင်းဟာ တိုင်းပြည်အတွက် မည်သို့မျှအကျိုးမရှိ၊ ဆုတ်ယုတ်ခြင်းများသာ ဖြစ်ပေါ်စေသည့်အပြင် လမ်းမကြီးဧရိယာ ကျဉ်းမြောင်း လာပြီးတော့ ယာဉ်အန္တရာယ် မကြာခဏဖြစ်ပေါ်စေသည့်အတွက် ကားရေဆေးခြင်း လုပ်ငန်းများကြောင့် လမ်းမကြီးများ ပျက်စီးဆုံးရှုံးမှုများ ဖြစ်ပေါ်စေပါတယ်။ လေးစားရပါသော ဥက္ကဋ္ဌကြီးခင်ဗျား။ သို့ပါသောကြောင့် ရန်ကုန်တိုင်းဒေသကြီး၊ လှိုင်သာယာ မြို့နယ်၊ လှိုင်သာယာ-ပုသိမ်ကားလမ်းမ၊ လှိုင်သာယာ-ညောင်တုန်းကားလမ်းမဘေးရှိ ရေမြောင်းထဲတွင် ကျူးကျော်တဲများ၊ ကားရေဆေးခြင်းလုပ်ငန်း လုပ်ကိုင်နေသူများ၊ ပျိုးဥယျာဉ် အရောင်းဆိုင်များအား မည်သည့်အချိန်၌ ဖယ်ရှားရှင်းလင်းပေးရန် အစီအစဉ် ရှိ/မရှိ သိရှိလိုပါကြောင်း ဥက္ကဋ္ဌကြီးမှတစ်ဆင့် မေးမြန်းရခြင်း ဖြစ်ပါတယ်။ အားလုံးကို ကျေးဇူးအများကြီးတင်ပါတယ်။ (ဩဘာသံများ)﻿
</speech>
<speech type='speaker'>
မေးခွန်းများနဲ့ ပတ်သက်ပြီး နေပြည်တော်ကောင်စီဝင်က တစ်ခုချင်း ဖြေကြားပေးဖို့ ဖြစ်ပါတယ်။
</speech>
<speech>
<agency id='40'>ဦးအောင်မြင်ထွန်း (နေပြည်တော်ကောင်စီဝင်)</agency>
လေးစားအပ်သော အမျိုးသား လွှတ်တော် ဥက္ကဌကြီးနှင့်တကွ ကြွရောက်လာကြတဲ့ အမျိုးသားလွှတ်တော်ကိုယ်စားလှယ်များခင်ဗျား။ ကျွန်တော်ကတော့ တိုင်းဒေသကြီးနဲ့ ပြည်နယ်အစိုးရများကိုယ်စား လာရောက်ဖြေကြားပေးတဲ့ နေပြည်တော်ကောင်စီဝင် ဦးအောင်မြင်ထွန်း ဖြစ်ပါတယ်။ အားလုံးကို မင်္ဂလာပါလို့ နှုတ်ခွန်းဆက်သ ပါတယ်။ ပထမဦးစွာ ရခိုင်ပြည်နယ် မဲဆန္ဒနယ်အမှတ်(၁၀)၊ အမျိုးသားလွှတ်တော်ကိုယ်စားလှယ်ကြီး ဦးကျော်သန်း ရဲ့ မေးခွန်းကို ရခိုင်ပြည်နယ်အစိုးရရဲ့ ကိုယ်စား ဖြေကြားပေးမှာ ဖြစ်ပါတယ်။ ကိုယ်စားလှယ်ကြီး တင်ပြသလိုပါပဲ။ ရခိုင်ပြည်နယ်၊ ကျောက်ဖြူမှာ စည်ပင်သာယာဈေးကြီးရှိပေမယ့် ပျံကျဈေးတွေအနေနဲ့ မြို့ပတ်လမ်းဘေး၊ ဘုရားကြီးလမ်းဘေးမှာရှိတဲ့ ယာယီပျံကျဈေးနဲ့ ကုလားဘာ ရပ်ကွက်မှာရှိတဲ့ ယာယီပျံကျဈေးတွေဟာ ရှိနေတယ်ဆိုတာ အမှန်ပါပဲ။ ဒီဈေးတွေကို အခုအတော အတွင်းမှာတော့ ထိန်းကျောင်းနိုင်ဖို့ရာ ကြိုးစားမှာ ဖြစ်ပါတယ်။ အဲဒီလိုပဲ လွှတ်တော်ကိုယ်စားလှယ်ကြီး အဆိုပြုတဲ့နေရာဖြစ်တဲ့ ယခင် ဒုက္ခသည်စခန်းအဖြစ် ထားရှိတဲ့ စိုက်ပျိုးရေးဦးစီးဌာနပိုင် မြေနေရာကို ဈေးသစ်တည်ဆောက်ဖို့ရာအတွက် စီစဉ်ဆောင်ရွက်သွားပါမယ်လို့ ပထမဖြေကြားလိုပါတယ်။﻿ အဲဒီလို စီစဉ်ဆောင်ရွက်သွားမယ်ဆိုရင်တော့ နံပါတ်(၁)ကတော့ သက်ဆိုင်ရာ စိုက်ပျိုးရေး ဦးစီးဌာနနဲ့ ညှိနှိုင်းပြီးတော့ စည်ပင်သာယာရေးအဖွဲ့ပိုင် မြေအဖြစ်ရရှိရေးအတွက် ၂၀၁၇-၂၀၁၈ ဘဏ္ဍာရေးနှစ်ကစပြီးတော့ လုပ်ထုံးလုပ်နည်းများနှင့်အညီ စတင်ဆောင်ရွက်သွားမှာ ဖြစ်ပါတယ်။ နောက် နံပါတ်(၂) ကတော့ သက်ဆိုင်ရာဌာနနဲ့ ညှိနှိုင်းပြီးတော့ စည်ပင်သာယာရေးအဖွဲ့ပိုင် မြေအဖြစ် ရရှိလို့ရှိရင် စည်ပင်သာယာရေးဝန်ကြီးဌာနအနေနဲ့ ရခိုင်ပြည်နယ်အစိုးရအဖွဲ့ထံမှာ တင်ပြ ပြီးတော့ သားငါးနှင့်ဟင်းသီးဟင်းရွက်ဈေး တည်ဆောက်ခွင့်ရရှိနိုင်ရေး ခွင့်ပြုချက်ရရှိဖို့ရာ ဆက်လက် ဆောင်ရွက်သွားမှာ ဖြစ်ပါတယ်။ နောက် နံပါတ်(၃)အနေနဲ့ကတော့ ခွင့်ပြုချက် ရရှိပြီးလို့ရှိရင်တော့ သားငါးနှင့် ဟင်းသီး ဟင်းရွက်ဈေးသစ်ကို စည်ပင်သာယာရေး လုပ်ထုံးလုပ်နည်းများနှင့်အညီ တည်ဆောက်ပေးနိုင်ရေး အတွက် စီစဉ်ဆောင်ရွက်သွားမည်ဖြစ်ပါကြောင်း ကိုယ်စား ရှင်းလင်းတင်ပြအပ်ပါတယ်ခင်ဗျား။ လေးစားအပ်သော ဥက္ကဋ္ဌကြီးခင်ဗျား။ ဒုတိယမေးခွန်းဖြစ်တဲ့ ရန်ကုန်တိုင်းဒေသကြီး မဲဆန္ဒနယ်အမှတ်(၁၁) အမျိုးသားလွှတ်တော်ကိုယ်စားလှယ် ဦးအေးဗိုလ် ရဲ့ မေးခွန်းကို ရန်ကုန်တိုင်း ဒေသကြီးအစိုးရအဖွဲ့ရဲ့ ကိုယ်စား ကျွန်တော် ရှင်းလင်းတင်ပြရလို့ရှိရင် မှန်ပါတယ်။ ပုသိမ်ကားလမ်းနဲ့ ညောင်တုန်းကားလမ်း လမ်းမကြီး(၂)ခုဟာ ဆောက်လုပ်ရေးဝန်ကြီးဌာနက စီမံခန့်ခွဲနေတဲ့လမ်းမကြီး တွေဖြစ်ပါတယ်။ ဒီနေ့အထိလည်း ဆောက်လုပ်ရေးဝန်ကြီးဌာနက တာဝန်ယူပြုပြင်ထိန်းသိမ်းနေတဲ့ လမ်းမကြီးတွေပဲဖြစ်ပါတယ်။ အဲဒီလို လှိုင်သာယာ-ပုသိမ်ကားလမ်းဘေးမှာရှိတဲ့ ရေမြောင်းအတွင်းမှာ စက်မှုဇုန်(၂)၊ စက်မှုဇုန်(၃)၊ စက်မှုဇုန်(၄)ရှိ ရေဥက္ကံကျေးရွာအပိုင်ပိုင်းမှာ ကျူးကျော်တဲ(၂၅၀)ကျော် ခန့်ရှိပါတယ်။ နောက် ရွှေသံလွင်စက်မှုဇုန်နဲ့ အနော်ရထာစက်မှုဇုန်တို့ရဲ့ရှေ့ ပဒံကျေးရွာအပိုင်းမှာ ကျူးကျော်တဲ(၄၀၀)ကျော် ရှိနေပါတယ်။ အဆိုပါ ကျူးကျော်တဲပေါင်း(၆၅၀)ခန့်ကို ရန်ကုန်တိုင်းဒေသကြီး ဖွံ့ဖြိုးရေးသုတေသနစီမံကိန်း ကျူးကျော်နေထိုင်သူများစာရင်း ကောက်ယူခြင်းလုပ်ငန်းမှ စာရင်း ကောက်ယူပြီးတော့ အိမ်ထောင်စုသက်သေခံကတ် (Smart Card) တွေ ထုတ်ပေးထားပြီးသား ဖြစ်ပါတယ်။ အဲဒီတော့ ပုသိမ်လမ်းနဲ့ ညောင်တုန်းလမ်းဘေးမှာရှိတဲ့ ကျူးကျော်တဲတွေကို အမှီပြုပြီးတော့ ဖြစ်ပေါ်လာတဲ့ ကားရေဆေးလုပ်ငန်း(၄၀)ခု ရှိပါတယ်။ ပန်းပျိုးဥယျာဉ်အရောင်းဆိုင်(၇)ခုတို့ အဲဒီလို ကျူးကျော်ခင်းကျင်း ဆောက်လုပ်မှုမရှိစေရေးအတွက် စည်ပင်သာယာအနေနဲ့ကတော့ စဉ်ဆက်မပြတ် ထိန်းသိမ်းဆောင်ရွက်လျက်ရှိပါတယ်။ မလိုက်နာတဲ့လုပ်ငန်းတွေကို တရားစွဲဆို ဆောင်ရွက်ခဲ့ရာမှာ ၂၀၁၇-၂၀၁၈ ဘဏ္ဍာရေးနှစ်အတွင်းမှာ (၁၁၅)မှုနဲ့ ငွေဒဏ်(၁၈၇၅၀၀၀)ကျပ် တပ်ရိုက်အရေးယူ ဆောင်ရွက်ခဲ့ပြီးဖြစ်ပါတယ်။ အဲဒီလိုပဲ ဆက်လက်ပြီးတော့ ကျူးကျော်ပိတ်ဆို့နေခြင်းအတွက် ရှင်းလင်း ဖယ်ရှားစေရေးအတွက် ဆောင်ရွက်တဲ့နေရာမှာ ၅-၉-၂၀၁၇ ရက်နေ့ကနေပြီးတော့ ၈-၁၁-၂၀၁၇ ရက်နေ့ အထိ စည်ပင်သာယာ အက်ဥပဒေ ပုဒ်မ ၆၈ အရ အမှုပေါင်း(၃၀)မှုကို ဥပဒေနဲ့အညီ ဆောင်ရွက် ပြီးတော့ ထိန်းသိမ်းကွပ်ကဲလျက်ရှိကြောင်း တင်ပြအပ်ပါတယ်။﻿ ကျွန်တော်တို့ ဆက်လက်ပြီး တင်ပြရမယ်ဆိုလို့ရှိရင် ရန်ကုန်တိုင်း သုတေသနစီမံကိန်းအရ ကျူးကျော်နေထိုင်သူများကို ပထမစာရင်းကောက်ပါတယ်။ အဲဒီနောက် ကျူးကျော်နေထိုင်သူများကိုလည်း ကျူးကျော်နေထိုင်တယ်ဆိုတဲ့အကြောင်း အိမ်ထောင်စုသက်သေခံကတ် (Smart Card) တွေ ထုတ်ပေးပြီး ဖြစ်ပါတယ်။ အဲဒီတော့ ရန်ကုန်တိုင်းဒေသကြီးအစိုးရဟာ ကျူးကျော်နေထိုင်သူများနဲ့ ပတ်သက်ပြီး တရားနည်းလမ်းတကျ ဖြေရှင်းနိုင်ဖို့ အစီအမံရှိတယ်ဆိုတာ ဒီလုပ်ရပ်က သက်သေ ပြနေတယ်လို့ ကျွန်တော်ကတော့ ယူဆပါတယ်။ အဲဒီတော့ ကျူးကျော်ရေးလုပ်ငန်းတွေကို ဆောင်ရွက် တဲ့အခါမှာ ဘက်ပေါင်းစုံက စဉ်းစားဖို့ရာရှိပြီးတော့ ကျူးကျော်သူများအတွက်ရော၊ တိုင်းပြည်အစိုးရ ကျွန်တော်တို့ တိုင်းဒေသကြီးအစိုးရအတွက်ပါ ငွေ၊ိန်းနဲ့ ဆောင်ရွက်နေရတာဖြစ်ပါတယ်။ အဲဒီတော့ ကျူးကျော်နေထိုင်သူများကိစ္စ ဖြေရှင်းဖို့ဟာ အချိန်ယူရနိုင်တယ်လို့ ကျွန်တော် ပုဂ္ဂလိကအမြင်အရ တင်ပြအပ်ပါတယ်။ အဲဒီတော့ (Smart Card) တွေ ထုတ်ပေးပြီးတဲ့အဆင့် ရောက်နေပြီဖြစ်တဲ့အတွက် ဖြေရှင်းမှာကတော့ သေချာပါတယ် ဆိုတဲ့အကြောင်းနဲ့ ဘယ်အချိန်မှာ ဖြေရှင်းနိုင်တယ်ဆိုတဲ့အကြောင်းကတော့ ဖြေဆိုခြင်းမပြုပါဘူး ဆိုတဲ့အကြောင်း လေးစားစွာ ဥက္ကဌကြီးမှတစ်ဆင့် ရှင်းလင်းတင်ပြအပ်ပါတယ်ခင်ဗျား။ ကျေးဇူးတင်ပါတယ်။ (ဩဘာသံများ)
</speech>
</section>
<section value = 'Bill'>
<title>
မြန်မာနိုင်ငံကြက်ခြေနီအသင်း ဥပဒေကို ပြင်ဆင်သည့် ဥပဒေကြမ်းနှင့် စပ်လျဉ်း၍ လွှတ်တော်ကိုယ်စားလှယ်က ဆွေးနွေးခြင်း
</title>
<speech type='speaker'>
အစီအစဉ်(၆)ဖြစ်ပါတယ်။ အမျိုးသားလွှတ်တော်ကိုယ်စားလှယ်များ ခင်ဗျား။ မြန်မာနိုင်ငံကြက်ခြေနီအသင်း ဥပဒေကို ပြင်ဆင်သည့် ဥပဒေကြမ်းနှင့် စပ်လျဉ်း၍ ဆွေးနွေး ရန် အမည်စာရင်း တင်သွင်းထားတဲ့ ပဲခူးတိုင်းဒေသကြီး မဲဆန္ဒနယ်အမှတ်(၇)မှ ဒေါက်တာမြသောင်း ဆွေးနွေးဖို့ ဖြစ်ပါတယ်
</speech>
<speech>
<mp id='853'>
ဒေါက်တာမြသောင်း၊ ပဲခူးတိုင်းဒေသကြီး မဲဆန္ဒနယ်အမှတ်(၇)
</mp>
လေးစားအပ် ပါသော အမျိုးသားလွှတ်တော်ဥက္ကဋ္ဌကြီးနှင့် ပြည်ထောင်စုအဖွဲ့အစည်းဝင်များ၊ အမျိုးသားလွှတ်တော် ကိုယ်စားလှယ်များကို မင်္ဂလာပါလို့ ဂါရဝပြု နှုတ်ခွန်းဆက်သလိုက်ပါတယ်။ ကျွန်တော်ကတော့ ပဲခူးတိုင်းဒေသကြီး မဲဆန္ဒနယ်အမှတ်(၇)က ဒေါက်တာမြသောင်း ဖြစ်ပါတယ်။ ကျွန်တော်တို့ အခု ဆွေးနွေးမယ့် မြန်မာနိုင်ငံကြက်ခြေနီအသင်း ဥပဒေကို ၂၀၁၅ ခုနှစ်၊ သြဂုတ်လက ပြဋ္ဌာန်းခဲ့ပြီး ဖြစ်ပါတယ်။ ဒါပေမဲ့ အခုချိန်ထိ ကျွန်တော်တို့ နည်းဥပဒေ ထွက်ရှိခြင်း မရှိသေးပါဘူး။ အဲဒီတော့ မြန်မာနိုင်ငံ ကြက်ခြေနီအသင်းကို ၁၉၂၀ မှာစပြီးတော့ Burma Red Cross Brigade ဆိုပြီးတော့ သူနာပြု တပ်ဖွဲ့အနေနဲ့ စတင်ဖွဲ့စည်းခဲ့တာဖြစ်ပါတယ်။ အခုဆိုလို့ရှိရင် ကျွန်တော်တို့ ခေတ်အဆက်ဆက် တည်ရှိလာခဲ့ပြီးတော့ အသင်းဝင်ပေါင်း(၄၅၀၀၀)ခန့်ရှိတယ်လို့ သိရပါတယ်။ အဲဒီတော့ ဒီဥပဒေမှာ ကျွန်တော်တို့ ပြင်ဆင်ချက် ဥပဒေပုဒ်မ ၂၆ မှာ အလုပ်အမှုဆောင်အဖွဲ့သည် တိုင်းဒေသကြီး၊ ပြည်နယ်၊ ပြည်ထောင်စုနယ်မြေ၊ ကိုယ်ပိုင်အုပ်ချုပ်ခွင့်ရ တိုင်း၊ ကိုယ်ပိုင်အုပ်ချုပ်ခွင့်ရ ဒေသ၊ ခရိုင်၊ မြို့နယ်၊﻿တက္ကသိုလ်၊ ကောလိပ်ရှိ အသင်းနှင့် အသင်းခွဲများအတွက် နာယကများ တင်မြှောက်ခြင်းကို အတည်ပြု နိုင်သည် ဆိုသည့်စကားရပ်ဖြင့်လည်းကောင်း ဆိုပြီးတော့ ကျွန်တော်တို့ ဒီမှာ ပြင်ဆင် ဖြည့်စွက်တာကို ဖြည့်စွက်သင့်တဲ့အချက်ကို တင်ပြထားတာ တွေ့ရပါတယ်။ ဒီမှာ ကျွန်တော် ဆွေးနွေးလိုတဲ့အချက်ကတော့ တက္ကသိုလ်၊ ကောလိပ်များမှာရှိတဲ့ အသင်းတွေတော့ပါပြီးတော့ ကျွန်တော်တို့ ငယ်စဉ်ကတည်းက ဒီ အထက်တန်းကျောင်းတွေမှာ ကြက်ခြေနီသူနာပြုတပ်ဖွဲ့တွေ ဖွဲ့ပါတယ်။ ကျွန်တော်တို့ကိုယ်တိုင်လည်း ဒီမှာ ဝင်ရောက်ပြီးတော့ လုပ်ကိုင်ဆောင်ရွက်ကြပါတယ်။ အဲဒီတော့ ကျွန်တော်တို့ ဒီ ကျောင်းသားကြက်ခြေနီထဲကဆိုလို့ရှိရင် မြန်မာပြည်မှာ ပထမဆုံး ဟင်နရီဒူးနန့် ဆု ရတဲ့ စိုင်းအောင်လှိုင်မြင့် ဆိုလို့ရှိရင် မြစ်ကြီးနားက ကျောင်းသားတစ်ယောက်ဖြစ်ပါတယ်။ အဲဒီတော့ ကျွန်တော်တို့ ဒီကျောင်းတွေမှာ ကြက်ခြေနီအသင်းတွေ ဖွဲ့စည်းခြင်းအားဖြင့် ကျောင်းသားများ စိတ်ပါဝင်စားပြီးတော့ ရှေးဦးသူနာပြုနည်းများကို သင်တန်းများ တက်ရောက်ပြီးတော့ ကျွန်တော်တို့ ပြည်သူတို့ရဲ့အကျိုးကို အရေးပေါ် အသက်ကယ်ဆယ်တဲ့ လုပ်ငန်း တွေကို ဆောင်ရွက်နိုင်တာ ဖြစ်ပါတယ်။ ဒါကြောင့်မို့လို့ ဒီ အထက်တန်းကျောင်းအဆင့်တွေမှာ ကျွန်တော်တို့ ကြက်ခြေနီသူနာပြု အဖွဲ့တွေ ဖွဲ့စည်းဖို့ ကျွန်တော်က အကြံပြု တာဖြစ်ပါတယ်။ အဲဒီတော့ ကျွန်တော်တို့ ယူနီဖောင်းပေးဖို့ မတတ်နိုင်ဘူးဆိုလို့ရှိရင်လည်း ကျွန်တော်တို့ ကျောင်းဝတ်စုံမှာပဲ လက်မောင်းမှာ ကြက်ခြေနီလက်ပတ်နဲ့ ကျွန်တော်တို့ လုပ်ကိုင်ဆောင်ရွက်မယ် ဆိုလို့ရှိရင်လည်း ဒါ ရနိုင်ပါတယ်။ ဘာဖြစ်လို့လဲဆိုတော့ ကျွန်တော်တို့ ကျန်းမာရေးဌာနမှာ အမှုထမ်းစဉ်တုန်းက မြို့နယ် ကြက်ခြေနီအသင်းဥက္ကဋ္ဌက မြို့နယ်ဆရာဝန်က ဆောင်ရွက်ပြီးတော့ သူနာပြု တပ်ဖွဲ့ တပ်ရင်းမှူးကတော့ မြို့နယ်ရဲတပ်ဖွဲ့မှူးက ဆောင်ရွက်ပါတယ်။ ကျွန်တော်တို့ ဒီလိုပဲ နှစ်ပေါင်းများစွာ အခက်အခဲတွေ ကြားထဲကနေ ကျွန်တော်တို့ ဆောင်ရွက်ခဲ့ပါတယ်။ အဲဒီတော့ ကျွန်တော်တို့ ဒီ အရေးပေါ်ဘေးဒုက္ခ အန္တရာယ်ကျရောက်တဲ့အခါမှာ ပြည်သူတွေရဲ့အသက်ကို ကယ်တင်နိုင်ဖို့အတွက် ဒီလိုဆောင်ရွက်ဖို့ လိုအပ်ပါတယ်။ နောက် ကျွန်တော်တို့ နောက်တစ်ခု အကြံပြုချင်တာကတော့ ကျွန်တော်တို့ ကြက်ခြေနီ အမှတ်အသားများကို ဒီ ဘေးဒုက္ခအန္တရာယ် ကယ်ဆယ်တဲ့လုပ်ငန်းတွေ၊ စစ်မြေပြင်တွေမှာ အသုံးပြု တာကလွဲပြီး အခြားနေရာမှာ အသုံးမပြု -------
</speech>
<speech type='speaker'>
မဟုတ်ဘူး။ ကိုယ်စားလှယ်ကြီး ဟိုဟာဖြစ်တယ်။ ဥပဒေကို ပြင်တာ ဘယ်ဟာကို ပြင်ချင်တာလဲ။ ဘာကို ဆွေးနွေးမှာလဲ အခုပြောတာ။ အခုတော့ အကုန်လုံး
</speech>
<speech>
<mp id='853'>
ဒေါက်တာမြသောင်း၊ ပဲခူးတိုင်းဒေသကြီး မဲဆန္ဒနယ်အမှတ်(၇)
</mp>
အထက်တန်း ကျောင်းတွေမှာ ဖွဲ့ပေးဖို့။
</speech>
<speech type='speaker'> အင်း ဟုတ်ပြီ ဟုတ်ပြီ။ အင်း။ </speech>
<speech>
<mp id='853'>
ဒေါက်တာမြသောင်း၊ ပဲခူးတိုင်းဒေသကြီး မဲဆန္ဒနယ်အမှတ်(၇)
</mp>
ဟုတ်ကဲ့။
</speech>
﻿
<speech type='speaker'>
လိုရင်းပဲဆွေးနွေးပါ။ တစ်ခုလုံးကို ကိုယ်စားလှယ်က ဆွေးနွေးသလို ဖြစ်နေတယ်။ အကြောင်းခြင်းရာက ဥပဒေက ဥပဒေကို ဆွေးနွေးမှာလေ။
</speech>
<speech>
<mp id='853'>
ဒေါက်တာမြသောင်း၊ ပဲခူးတိုင်းဒေသကြီး မဲဆန္ဒနယ်အမှတ်(၇)
</mp>
ဟုတ်ကဲ့။ အဲဒီမှာ ကျွန်တော်တို့ ဒီအထက်တန်းကျောင်းတွေမှာ ထည့်ပေးဖို့ ကျွန်တော် ဆွေးနွေးတာပါခင်ဗျား။ တခြားတော့ မရှိပါဘူး။
</speech>
<speech type='speaker'> အင်း အဲဒါကို ပြောတာလေ</speech>
<speech>
<mp id='853'>
ဒေါက်တာမြသောင်း၊ ပဲခူးတိုင်းဒေသကြီး မဲဆန္ဒနယ်အမှတ်(၇)
</mp>
ကျေးဇူးတင်ပါတယ်။
</speech>
<speech type='speaker'>
အမျိုးသားလွှတ်တော်ကိုယ်စားလှယ်များ ခင်ဗျား။ အမျိုးသားလွှတ်တော် ကိုယ်စားလှယ် ဒေါက်တာမြသောင်း ရဲ့ ဆွေးနွေးချက်နဲ့ ပတ်သက်ပြီး အမျိုးသားလွှတ်တော် ဥပဒေကြမ်း ကော်မတီက ပြန်လည်ကြားနာ ဆောင်ရွက်ဖို့ ဆုံးဖြတ်ပါတယ်။
</speech>
</section>
<section value = 'Motion'>
<title>
ဒေါ်ထုမေ၊ ရခိုင်ပြည်နယ် မဲဆန္ဒနယ်အမှတ်(၁၁)၏ မြန်မာနိုင်ငံတွင် သူငယ်တန်းမှစ၍ တက္ကသိုလ်ဝင်တန်း (အထက်တန်းအောင်မြင်ပြီးချိန်အထိ အင်္ဂလိပ်ဘာသာကို မသင်မနေရ ဘာသာရပ်တစ်ခုအဖြစ် ပြဋ္ဌာန်း သင်ကြားပေးနေသော်လည်း အထက်တန်းအဆင့် ပညာရေးပြီးဆုံးချိန်တွင် ကျောင်းသူ၊ ကျောင်းသား အများစု၏ အင်္ဂလိပ်ဘာသာဖြင့် ရေးသား၊ ပြောဆို ဆက်သွယ်နိုင်စွမ်းမှာ နိမ့်ကျနေဆဲ ဖြစ်ပါသည်။ ထို့ကြောင့် အထက်တန်းပညာရေးပြီးဆုံးချိန်မှာ အင်္ဂလိပ်ဘာသာဖြင့် အတိုင်းအတာတစ်ခု အထိ ထိရောက်စွာ ရေးသား ပြောဆို ဆက်သွယ်နိုင်ရန်အတွက်(Grade-9) အဋ္ဌမတန်းမှစတင်၍ အင်္ဂလိပ်စာ ဘာသာ သင်ရိုးညွှန်းတမ်းများနှင့် သင်ကြားပုံ နည်းစနစ်များ၊ အကဲဖြတ်စနစ်(စာမေးပွဲ)ကို ခေတ်နှင့် coupags : qp19): (4 skills - Reading, writing, speaking, listening) olo€6000$ သို့ ပြုပြင်ပြောင်းလဲသင်ကြားရန် ပြည်ထောင်စုအစိုးရအား တိုက်တွန်းကြောင်း အဆိုတင်သွင်းခြင်းနှင့် လက်ခံဆွေးနွေးရန် သင့်/မသင့် အဆုံးအဖြတ် ရယူခြင်း
</title>
<speech type='speaker'>
အစီအစဉ်(၇) ဖြစ်ပါတယ်။ အမျိုးသားလွှတ်တော်ကိုယ်စားလှယ်များ ခင်ဗျား။ ရခိုင်ပြည်နယ် မဲဆန္ဒနယ်အမှတ်(၁၁)မှ ဒေါ်ထုမေက မြန်မာနိုင်ငံတွင် သူငယ်တန်းမှစ၍ တက္ကသိုလ်ဝင်တန်း(အထက်တန်း) အောင်မြင်ပြီးချိန်အထိ အင်္ဂလိပ်ဘာသာကို မသင်မနေရ ဘာသာရပ် တစ်ခုအဖြစ် ပြဋ္ဌာန်းသင်ကြားပေးနေသော်လည်း အထက်တန်းအဆင့်ပညာရေး ပြီးဆုံးချိန်တွင် ကျောင်းသူ/ကျောင်းသား အများစု၏ အင်္ဂလိပ်ဘာသာဖြင့် ရေးသား၊ ပြောဆို ဆက်သွယ်နိုင်စွမ်းမှာ နိမ့်ကျနေဆဲ ဖြစ်ပါသည်။ ထို့ကြောင့် အထက်တန်းပညာရေးပြီးဆုံးချိန်မှာ အင်္ဂလိပ်ဘာသာဖြင့် အတိုင်း အတာတစ်ခုအထိ ထိရောက်စွာ ရေးသားပြောဆို ဆက်သွယ်နိုင်ရန်အတွက် (Grade-9) အဋ္ဌမတန်းမှ စတင်၍ အင်္ဂလိပ်စာဘာသာ သင်ရိုးညွှန်းတမ်းများနှင့် သင်ကြားပုံနည်းစနစ်များ၊ အကဲဖြတ်စနစ် (စာမေးပွဲ)ကို ခေတ်နှင့်လျော်ညီစွာ စွမ်းရည်(၄)မျိုး (4 skills - Reading, writing, spedking. JP listening) ပါဝင်သောစနစ်သို့ ပြုပြင်ပြောင်းလဲသင်ကြားပေးရန် ပြည်ထောင်စုအစိုးရအား တိုက်တွန်း ကြောင်း အဆိုတစ်ရပ် တင်သွင်းလိုကြောင်း အမျိုးသားလွှတ်တော်သို့ ပေးပို့ထားပါတယ်။ ယခု ဒေါ်ထုမေ အဆိုတင်သွင်းဖို့ ဖြစ်ပါတယ်။
</speech>
<speech>
<mp id='942'>ဒေါ်ထုမေ၊ ရခိုင်ပြည်နယ် မဲဆန္ဒနယ်အမှတ်(၁၁)</mp>
လေးစားအပ်ပါတဲ့ အမျိုးသား လွှတ်တော်ဥက္ကဋ္ဌကြီးနှင့်တကွ အားလုံး မင်္ဂလာပါ။ ဥက္ကဌကြီးရှင်။ ကျွန်မအနေနဲ့ နိုင်ငံတော်နှင့် နိုင်ငံသားများ၏ အကျိုးနှင့်ဆက်စပ်သောကိစ္စဖြစ်တဲ့ မြန်မာ့ပညာရေး မြင့်မားတိုးတက်စေရန် အလို့ငှာ ဒီအဆိုကို တင်သွင်းရခြင်း ဖြစ်ပါတယ်။ အဆိုရဲ့ ရည်ရွယ်ချက်များအနေဖြင့် မြန်မာနိုင်ငံ၏ အနာဂတ် မျိုးဆက်သစ်လူငယ်များသည် နိုင်ငံ၏လူမှုရေး၊ စီးပွားရေး ဖွံ့ဖြိုးတိုးတက်မှုအတွက် လိုအပ် သည်များကို ဖြည့်ဆည်းပေးနိုင်ရန် ကမ္ဘာ့အဆင့်အတန်းမီသော ပညာရေးစနစ်ရရှိပြီး ကမ္ဘာ့လူငယ်များနှင့် ရင်ပေါင်တန်းနိုင်သော မြန်မာ့လူငယ်များဖြစ်ရန်။ နံပါတ်(၂) အသိပညာနှင့် ကျွမ်းကျင်မှုများကို အလေးပေးသော (၂၁)ရာစုတွင် မြန်မာ့လူငယ်များသည် ခေတ်မီလုပ်သားဈေးကွက်၌ ဝင်ရောက် ယှဉ်ပြိုင်ရန် လိုအပ်သော ကျွမ်းကျင်မှုများရှိသည့် လူငယ်များ ဖြစ်လာစေရန်။ နံပါတ်(၃) နိုင်ငံတော် အစိုးရမှ ချမှတ်ထားတဲ့ ၂၀၃၀ ပြည့်နှစ်တွင် မြန်မာနိုင်ငံအနေဖြင့် ဝင်ငွေ အလယ်အလတ်ရှိသော နိုင်ငံဖြစ်လာရေးဟူသော အမျိုးသားရည်မှန်းချက် ပေါက်မြောက်အောင်မြင်စေရန်အတွက် အဓိက တွန်းအားနှစ်ရပ်အဖြစ် ပညာရေးပြုပြင်ပြောင်းလဲမှုနှင့် ဆင်းရဲနွမ်းပါးမှုလျှော့ချရေးဖြင့် နိုင်ငံအနာဂတ်ကို ဖော်ဆောင်ရန်။ နံပါတ်(၄) မြန်မာနိုင်ငံကို အာဆီယံဒေသအတွင်း Digital Hub လို့ခေါ်တဲ့ ဒီဂျစ်တယ် စီးပွားရေးဗဟိုချက်မအဖြစ် ဖော်ဆောင်ရာမှာ လိုအပ်သော လူ့စွမ်းအားအရင်းအမြစ်များ မွေးထုတ် ပေးနိုင်ရန် စတဲ့ရည်ရွယ်ချက်(၄)ရပ်နဲ့ ဒီအဆိုကို တင်သွင်းရခြင်း ဖြစ်ပါတယ်။ ကျွန်မတို့ရဲ့ မြန်မာနိုင်ငံဟာဆိုလို့ရှိရင် အရှေ့တောင်အာရှနိုင်ငံများအသင်း၊ အာဆီယံနိုင်ငံ အဖွဲ့ဝင်နိုင်ငံဖြစ်ပြီးတော့ အာရှတိုက်ရဲ့ စီးပွားရေးအချက်အချာနေရာဖြစ်တဲ့ တရုတ်၊ အိန္ဒိယ၊ အာဆီယံ နိုင်ငံများအကြား ပထဝီဝင်အနေအထားအရ မဟာဗျူဟာမြောက်တဲ့နေရာမှာ တည်ရှိပါတယ်။ နိုင်ငံ တစ်နိုင်ငံမှာ ကြီးမားတဲ့ရေရှည်အကျိုးဖြစ်ထွန်းရန်အတွက် ပညာရေးကဏ္ဍ ရင်းနှီးမြှုပ်နှံခြင်းသည် အဲဒီနိုင်ငံရဲ့ အနာဂတ် လူမှုရေး၊ စီးပွားရေးနဲ့ အမျိုးသားအကျိုးစီးပွားအတွက် ကဏ္ဍပေါင်းစုံ အကျိုး သက်ရောက်မှုရှိသော ရင်းနှီးမြှုပ်နှံမှုဖြစ်ကြောင်း ကမ္ဘာ့ဖွံ့ဖြိုးပြီးနိုင်ငံများက သက်သေပြလျက်ရှိပါတယ်။ မြန်မာနိုင်ငံအနေနဲ့ ပညာရေးဆိုင်ရာပြုပြင်ပြောင်းလဲမှုနဲ့ ရင်းနှီးမြှုပ်နှံမှုပြုလုပ်ရာမှာ ဟင်းစားပေးရုံ သာမက ကွန်ချက်ကိုပါ ပြသနိုင်ဖို့ အလေးအနက် ထည့်သွင်းစဉ်းစားရမှာဖြစ်ပါတယ်။ အဆင်သင့် ချက်ပြုတ် ခူးခပ်ကျွေးတဲ့စနစ်ထက် မိမိကိုယ်တိုင် ဟင်းစားရှာနိုင်ပြီး ချက်ပြုတ်စားသောက်နိုင်အောင် စီစဉ်ဖို့ စဉ်းစားရမှာ ဖြစ်ပါတယ်။ အဓိကပြောချင်တာကတော့ ကျောင်းသားတွေအနေနဲ့ ကိုယ်တိုင် သင်ယူလေ့လာနိုင်စွမ်း ပိုမိုတိုးတက်ကောင်းမွန်လာစေရန် ဆောင်ရွက်ပေးရမှာ ဖြစ်ပါတယ်။ ဒီလို ဆောင်ရွက်ရာမှာ အဓိကကျတဲ့ ကြားခံပေါင်းကူးကတော့ အင်္ဂလိပ်ဘာသာစကား ဖြစ်ပါတယ်။﻿ ယနေ့အချိန်အခါမှာ မြန်မာကျောင်းသားများရဲ့ အင်္ဂလိပ်ဘာသာစကား အသုံးချနိုင်စွမ်း ပိုမိုလိုအပ်နေပြီ ဖြစ်ပါတယ်။ မြန်မာနိုင်ငံမှာ အင်္ဂလိပ်ဘာသာနဲ့ပတ်သက်သည့် ဥပဒေပြဋ္ဌာန်းချက်နဲ့ သင်ကြားပေးရခြင်းရဲ့ ရည်ရွယ်ချက်နဲ့ စပ်လျဉ်းပြီးတော့ ၂၀၁၄ ခုနှစ်၊ စက်တင်ဘာလ ၃၀ ရက်မှာ ပြဋ္ဌာန်းခဲ့တဲ့ ပြည်ထောင်စုလွှတ်တော် ဥပဒေအမှတ် (၄၁)၊ အမျိုးသားပညာရေးဥပဒေ အခန်း(၅)၊ ပုဒ်မ ၁၉ မှာ အင်္ဂလိပ်စာကို မူလတန်းမှစ၍ သင်ကြားရမယ်လို့ ထည့်သွင်းပြဋ္ဌာန်းထားတာ တွေ့ရပါတယ်။ နောက်တစ်ချက်က အခန်း(၇) သင်ရိုးညွှန်းတမ်းနှင့် သင်ကြားညွှန်းတမ်း စံသတ်မှတ်ခြင်း၊ ပုဒ်မ ၃၉၊ ပုဒ်မခွဲ(င)မှာ သင်ရိုးညွှန်းတမ်းများသည် ခေတ်ကာလအခြေအနေ လိုအပ်ချက်ကို ဖြည့်ဆည်းပေး နိုင်ပြီး နိုင်ငံတကာပညာရေး သင်ရိုးညွှန်းတမ်းများနှင့်လည်း လိုက်လျောညီထွေရှိရေးလို့ ပြဋ္ဌာန်းထား ပါတယ်။ ဒါ့အပြင် ပုဒ်မခွဲ(ဇ)မှာ သင်ရိုးညွှန်းတမ်းများသည် လက်တွေ့ဘဝနှင့် ဆက်စပ်မှုရှိရေးလို့ ပြဋ္ဌာန်းထားပါတယ်။ ဒီပုဒ်မခွဲငယ်(c) နဲ့ (ဇ)ဟာ အရမ်းအရေးကြီးကြောင်း ယုံကြည်မိပါတယ်။ သင်ရိုး ညွှန်းတမ်းတွင် ခေတ်ကာလနှင့်အညီ ကိုက်ညီပြီး လက်တွေ့ဘဝမှာ ဆက်စပ် အသုံးချနိုင်အောင်၊ နိုင်ငံတကာ စံချိန်စံညွှန်းလည်းမီအောင် မီးမောင်းထိုးပြထားတာ ဖြစ်ပါတယ်။ လက်တွေ့ဘဝမှာ အသုံးချနိုင်အောင် သင်ကြားပေးမှသာလျှင် ကျောင်းသူ၊ ကျောင်းသားများ အကျိုးရှိသလို နိုင်ငံမှာ လည်း အကျိုးဖြစ်ထွန်းမှာဖြစ်ပါတယ်။ နောက်တစ်ချက်က အခန်း(၇)၊ ပုဒ်မ ၄၃၊ ပုဒ်မခွဲ(က)မှာ သင်ကြားရေးတွင် မြန်မာဘာသာ သို့မဟုတ် အင်္ဂလိပ်ဘာသာဖြင့်ဖြစ်စေ၊ မြန်မာဘာသာနှင့် အင်္ဂလိပ် ဘာသာ နှစ်ဘာသာတွဲ၍ဖြစ်စေ သင်ကြားနိုင်တယ်လို့ ဖော်ပြထားပါတယ်။ ဒီပြဋ္ဌာန်းချက်တွေကို လေ့လာခြင်းအားဖြင့် မြန်မာနိုင်ငံအနေနဲ့ အင်္ဂလိပ်စာ တတ်မြောက် ရေးကို မည်မျှအလေးထားကြောင်း သိရှိရပါတယ်။ အင်္ဂလိပ်စာဘာသာဟာ နိုင်ငံတကာသုံး ဘာသာ စကားဖြစ်သလို အာဆီယံနိုင်ငံများအကြား ပြောဆိုဆက်သွယ်ရာမှာ ဘုံဘာသာအဖြစ် နိုင်ငံတော်အဆင့် ခေါင်းဆောင်များ၊ အစည်းအဝေးများနဲ့ ဆုံးဖြတ်ချက်အားလုံးမှာ အင်္ဂလိပ်ဘာသာကို ရုံးသုံးဘာသာ Officid language အဖြစ် အသုံးပြုပါတယ်။ အာဆီယံနိုင်ငံများအကြား ကူးလူးဆက်သွယ်ပြီး စီးပွားရေးလုပ်ငန်းဆောင်ရွက်တဲ့အခါ၊ အလုပ်အကိုင်များ ယှဉ်ပြိုင်ရှာဖွေလုပ်ကိုင်တဲ့အခါ၊ ရင်းနှီး မြှုပ်နှံမှုတွေ အပြိုင်အဆိုင် စွဲဆောင်တဲ့အခါမှာ အင်္ဂလိပ်ဘာသာစကားနဲ့ ပြောဆိုနိုင်တဲ့ စွမ်းအား အရင်းအမြစ်များ ပိုင်ဆိုင်ထားဖို့ လိုအပ်ပါတယ်။ တစ်နည်းဆိုရမယ်ဆိုလို့ရှိရင် အင်္ဂလိပ်ဘာသာ စကားဟာ ကိုယ့်နိုင်ငံတွေရဲ့ ယှဉ်ပြိုင်နိုင်စွမ်းကို အလွန်ပင်၊ ကိုယ့်နိုင်ငံသားတွေရဲ့ ယှဉ်ပြိုင်နိုင်စွမ်းကို အလွန်ပင် အထောက်အကူဖြစ်စေပါတယ်။ ဒါကြောင့် အာဆီယံနိုင်ငံများမှာ မိခင်ဘာသာစကားနှင့်အတူ အင်္ဂလိပ်ဘာသာစကားကို ကျောင်းသုံးဘာသာရပ်အဖြစ် သင်ကြားပို့ချလျက်ရှိပါတယ်။ အာဆီယံ(၁၀)နိုင်ငံအနက် အင်ဒိုနီးရှားနိုင်ငံ မပါဘဲ (၉)နိုင်ငံဟာ အင်္ဂလိပ်ဘာသာရပ်ကို မူလတန်းကတည်းက မသင်မနေရ ပြဋ္ဌာန်းသင်ကြားပေးလျက် ရှိပါတယ်။ ထို့အတူ မြန်မာနိုင်ငံမှာလည်း အင်္ဂလိပ်စာကို မူလတန်းကစပြီး မသင်မနေရဘာသာအဖြစ် သင်ကြားပေးလျက်ရှိကြောင်း လေ့လာတွေ့ရှိရပါတယ်။ အဲဒီအထဲမှာ အာဆီယံထိပ်တန်း တချို့နိုင်ငံမှာ အင်္ဂလိပ်ဘာသာ သင်ကြားရတဲ့ ရည်ရွယ်ချက်များကို လေ့လာကြည့်တဲ့အခါမှာ ကမ္ဘာ့အဆင့်မီ ပညာရေး ပိုင်ဆိုင်ထားတဲ့ စင်ကာပူနိုင်ငံ ကျောင်းသားတွေဟာ မိခင်ဘာသာစကားနဲ့ အင်္ဂလိပ်﻿ ဘာသာစကားကို သင်ကြားကြရပါတယ်။ အင်္ဂလိပ်စာတတ်မှသာ ပညာရေးအခြေခံတဲ့ စီးပွားရေး (Knowledge-Based Economy) မှာ ပါဝင်ဦးဆောင်နိုင်မယ်။ အင်တာနက် ၊ သိပ္ပံ၊ နည်းပညာနဲ့ ကမ္ဘာ့ကုန်သွယ်ရေးမှာ စင်ကာပူနိုင်ငံသားတွေ ပါဝင်နိုင်မယ်လို့ သူတို့က ခံယူပါတယ်။ ဒါ့ကြောင့် အထက်တန်းပညာ ပြီးဆုံးချိန်မှာ စင်ကာပူကျောင်းသားတွေဟာ အင်္ဂလိပ်ဘာသာနဲ့ ထိထိရောက်ရောက် ပြောဆိုရေးသား ဆက်သွယ်နိုင်ရမယ်ဆိုတဲ့ ရည်မှန်းချက် ထားပြီးတော့ အင်္ဂလိပ် ဘာသာစကားကို သင်ကြားပေးတာဖြစ်ပါတယ်။ ဒါကြောင့် အထက်တန်းပညာ ပြီးဆုံးပြီး နိုင်ငံတကာ သွားရောက်ကာ ခေတ်မီအဆင့်မြင့်ပညာရပ်တွေ ဆက်လက်သင်ကြားမယ်၊ အလုပ်အကိုင် အခွင့်အလမ်းတွေ ရှာမယ်ဆိုလို့ရှိရင် အင်္ဂလိပ်ဘာသာနဲ့ ပြောဆိုဆက်သွယ်နိုင်မှုဟာ မရှိမဖြစ် လိုအပ် ပါတယ်။ ထို့အတူပဲ မြန်မာနိုင်ငံသားတွေ အများအပြား သွားရောက်အလုပ်လုပ်နေတဲ့ မလေးရှားနိုင်ငံကို ကြည့်မယ်ဆိုရင် ကျောင်းအားလုံးမှာ အင်္ဂလိပ်ဘာသာနဲ့ သင်ပေးပါတယ်။ မိခင် မလေးဘာသာစကားကို သင်ကြားရပါတယ်။ မလေးရှားပညာရေးဝန်ကြီးဌာနရဲ့ အင်္ဂလိပ်စာ သင်ကြားပေးရတဲ့ ရည်ရွယ်ချက်က သူ့နိုင်ငံသားတွေ ကမ္ဘာ့စီးပွားရေးနယ်ပယ်မှာ ပါဝင်ဆောင်ရွက်နိုင်ဖို့ ဖြစ်ပါတယ်။ ကျောင်းသားတွေ အထက်တန်းပညာရေး ပြီးဆုံးချိန်မှာ မိခင်ဘာသာစကားသုံးတဲ့ ပတ်ဝန်းကျင်မှာသာမကဘဲ အင်္ဂလိပ်သာဘာစကားသုံးတဲ့ ပတ်ဝန်းကျင်မှာ အလုပ်လုပ်နိုင်ရမယ်ဆိုတဲ့ ရည်ရွယ်ချက်ပေးတဲ့ မူဝါဒနဲ့ ချမှတ်ထားတာတွေ့ရပါတယ်။ ဒီနေရာမှာ ထောက်ပြလိုတာက မလေးရှား နိုင်ငံဟာ သူ့နိုင်ငံသားတွေရဲ့ အလုပ်လုပ်ကိုင်မှု ရရှိဖို့အတွက် ထည့်သွင်းစဉ်းစားပြီး အင်္ဂလိပ်ဘာသာ စကားကို သင်ကြားထားတာကို လေ့လာတွေ့ရှိရပါတယ်။ စင်ကာပူနဲ့ မလေးရှားလောက် စီးပွားရေး မကောင်းပေမယ့် နိုင်ငံသားတွေ ကမ္ဘာအနှံ့ အလုပ်လုပ်နိုင်မှုတွေကို ယှဉ်ပြိုင်ရတဲ့နိုင်ငံကတော့ ဖိလစ်ပိုင်နိုင်ငံ ဖြစ်ပါတယ်။ ဖိလစ်ပိုင်နိုင်ငံက သူ့မိခင်ဘာသာစကားအပြင် အင်္ဂလိပ်ဘာသာစကားကို ရုံးသုံး၊ ကျောင်းသုံးအဖြစ် တရားဝင်သုံးစွဲပါတယ်။ ဖိလစ်ပိုင်နိုင်ငံကတော့ ပညာခေတ်မှာ ပညာရေးက ကျောင်းသူ၊ ကျောင်းသားတွေကို ပြောင်းလဲတဲ့ စိန်ခေါ်မှုတွေနဲ့ ရင်ဆိုင်ဖို့ ပြင်ဆင်ပေးရမယ်လို့ ယုံကြည်ပါတယ်။ ကျောင်းသားတွေဟာ ကမ္ဘာ့စီးပွားရေးနယ်ပယ်မှာ ယှဉ်ပြိုင်ရမယ်၊ ခေတ်မီဆန်းပြား တဲ့ ဆက်သွယ်ရေးနဲ့ သတင်းအချက်အလက်တွေ၊ နည်းပညာစနစ်တွေကို နားလည်အသုံးပြုနိုင်ရမယ်၊ ပြဿနာရပ်တွေကို ဖြေရှင်းဖို့အတွက် အဆင့်မြင့်အတွေးအခေါ်တွေ အသုံးပြုနိုင်ရမယ်လို့ လက်ခံ ထားပါတယ်။ ဖိလစ်ပိုင်နိုင်ငံက သူ့ရဲ့ကျောင်းသားတွေဟာ မိခင်ဘာသာစကားရော၊ အင်္ဂလိပ်ဘာသာ စကားပါ ကျွမ်းကျင်စွာသုံးနိုင်ဖို့ ရည်မှန်းပြီး သင်ကြားပါတယ်။ နောက်ထပ် ဥပမာတစ်ခုကတော့ စီးပွားရေးကောင်းမွန်တဲ့ အိမ်နီးချင်းနိုင်ငံအနက် ထိုင်းနိုင်ငံ ဖြစ်ပါတယ်။ ထိုင်းနိုင်ငံမှာ အင်္ဂလိပ်ဘာသာကို အဓိကထားပြီးတော့ အခြေခံပညာကျောင်း တွေမှာ သင်ကြားပါတယ်။ တခြားအပြင် ပြင်သစ်၊ ဂျာမန်၊ တရုတ် စတဲ့ဘာသာစကားကိုလည်း သင်ကြားခွင့် ပေးထားပါတယ်။ ထိုင်းနိုင်ငံအနေနဲ့ နိုင်ငံခြားဘာသာစကားတွေ၊ ဆက်သွယ်ရေး၊ ပညာရေး၊ ဗဟုသုတ၊ အလုပ်အကိုင်၊ ကမ္ဘာ့ယဉ်ကျေးမှုကို နားလည်ဖို့အတွက် အရေးကြီးတယ်လို့ ခံယူ ထားပါတယ်။ ထိုင်းနိုင်ငံဟာ သူ့ရဲ့ကျောင်းသားတွေ အထက်တန်းပညာ ပြီးဆုံးချိန်မှာ အင်္ဂလိပ် ဘာသာစကားအပါအဝင် နိုင်ငံခြားဘာသာစကားတွေကို တကယ့်လက်တွေ့မှာ အသုံးချနိုင်ရမယ်၊﻿ သုတေသနနဲ့ ပညာရေးမှာ အသုံးချနိုင်ရမယ်၊ အလုပ်အကိုင်အတွက် အသုံးချနိုင်ရမယ်လို့ ရည်မှန်း ထားပါတယ်။ မြန်မာနိုင်ငံအနေနဲ့ အင်္ဂလိပ်ဘာသာကို သူငယ်တန်းကစပြီးတော့ အထက်တန်း ပြီးဆုံးချိန် အထိ၊ တက္ကသိုလ်အထိ ဆက်လက်ပညာသင်တဲ့နေရာတွေမှာ သင်ကြားပေးပါတယ်။ သူငယ်တန်းမှ စပြီး အထက်တန်းပညာရေး ဆယ်တန်းအောင်ပြီးချိန်မှာ အင်္ဂလိပ်ဘာသာကို ကျွန်မတို့ (၁၁)နှစ် သင်ကြားထားပြီး ဖြစ်ပါတယ်။ ဒါပေမဲ့ အထက်တန်းကျောင်းပြီးချိန်မှာတော့ ကျောင်းသားအများစုဟာ အင်္ဂလိပ်ဘာသာနဲ့ နားလည်၊ ရေးသား၊ ပြောဆို ဆက်သွယ်အသုံးချတဲ့ အခြေအနေမှာ လက်ရှိ အခြေအနေမှာ အခက်အခဲများစွာရှိနေဆဲပါ။ တက္ကသိုလ်ဘွဲ့ရ၊ မဟာဘွဲ့ရ၊ ပါရဂူဘွဲ့ရအထိ ကျွမ်းကျင် ပိုင်နိုင်စွာ အသုံးချဖို့ စိန်ခေါ်မှုများစွာ ရှိနေဆဲပါ။ ဒါကြောင့် အင်္ဂလိပ်ဘာသာစကားကို ပညာရပ်ဆိုင်ရာနဲ့ လုပ်ငန်းခွင်မှာ အသုံးပြုနိုင်ဖို့ ပြင်ပ ဘာသာကျောင်းတွေမှာ အချိန်နဲ့ငွေ စိုက်ထုတ်ပြီး ထပ်မံသင်ယူကြရပါတယ်။ လုပ်ငန်းခွင်ရောက်သွားတဲ့ အခါမှာလည်း အစိုးရဌာနတွေ၊ ကုမ္ပဏီတွေက အင်္ဂလိပ်စာသင်တန်းတွေဖွင့်ပြီးတော့ ထပ်မံသင်ကြားရ ပါတယ်။ (၁၁)နှစ်တာ သင်ကြားခဲ့သမျှ ထိရောက်မှုမရှိတာဟာ ကျောင်းသားတစ်ဦးချင်းစီသာမက နိုင်ငံတော်အတွက်လည်း အချိန်ကုန်၊ ငွေကုန် နစ်နာပါတယ်။ ဒီလိုဖြစ်ရတဲ့ အကြောင်းအရင်းကတော့ သင်ရိုးညွှန်းတမ်းဟာ ခေတ်နှင့်လျော်ညီခြင်း မရှိတာကြောင့်ဘဲ ဖြစ်ပါတယ်။ မြန်မာနိုင်ငံရဲ့ ပြဋ္ဌာန်းထားတဲ့ အင်္ဂလိပ်စာသင်ရိုးညွှန်းတမ်းဟာ ရေးခြင်း၊ ဖတ်ခြင်း ဆိုတဲ့ Reading À writing skills mooo soom009: WED22:60:6$033 603.qulosusil 0960:9 စစ်ဆေးတဲ့အခါမှာလည်း Reading နဲ့ writing skills ကိုသာ အဓိကထား စစ်မေးနေတာကို တွေ့ရပါ တယ်။ ဒါပေမဲ့ ကျောင်းသားအနေနဲ့ အဓိကသင်ပေးတဲ့ skills(၂)ခုကိုတောင်မှ တတ်မြောက် အသုံးချ နိုင်စွမ်း နိမ့်ပါးနေတာကို အားလုံးသိရှိပြီးဖြစ်ပါလိမ့်မယ်။ အဆင့်မြင့်ပညာရပ်တွေကို သင်ကြားရာမှာ ရေးခြင်း၊ ဖတ်ခြင်း အသုံးဝင်သလို နားထောင်ခြင်းနဲ့ ပြောဆိုဆက်သွယ်ခြင်း စွမ်းရည်တွေကလည်း ယနေ့ခေတ် နိုင်ငံတကာပညာရေးစနစ်မှာ မရှိမဖြစ် လိုအပ်လျက် ရှိပါတယ်။ ဒါ့အပြင် လုပ်ငန်းခွင် အတွက်ပါ အသုံးဝင်တာမို့ အသိအမှတ်ပြုဖို့နဲ့ သင်ကြားပေးဖို့ လိုပါတယ်။ လက်ရှိအခြေအနေမှာ မြန်မာနိုင်ငံရဲ့ အင်္ဂလိပ်စာ အသုံးချပြောဆို ဆက်သွယ်နိုင်မှု အားနည်းတဲ့အတွက် အလုပ်အကိုင် အခွင့် အလမ်းကောင်းတွေ ပြည်တွင်းမှာတောင် လက်လွှတ်ဆုံးရှုံးနေကြရပါတယ်။ ဒါမှမဟုတ် တစ်ဆင့်နိမ့် ရာထူးနဲ့ နိုင်ငံခြားသားတွေလက်အောက်မှာ လုပ်ကိုင်နေကြရတာကို တွေ့မြင်ရမှာ ဖြစ်ပါတယ်။ ဒါနဲ့ဆက်စပ်ပြီးတော့ အောက်တိုဘာလ ၉ ရက်နေ့ထုတ် 7 Days သတင်းစာမှာ မူလတန်းအဆင့်တွင် ကျောင်းအပ်နှံခဲ့သော ကျောင်းသား၊ ကျောင်းသူ(၁၀၀)ဦးတွင် (၆၀)ရာခိုင်နှုန်းသာ အောင်မြင်ပြီး ထိုအထဲမှ(၁၀)ဦးသာ အထက်တန်းပြီးဆုံးသည်အထိ တက်ရောက်နိုင်ကြောင်း ပညာရေး ဝန်ကြီးဌာန၊ ဒုတိယဝန်ကြီးက ပြောထားတာကို ဖော်ပြထားပါတယ်။ ဒီ ဒုတိယဝန်ကြီးရဲ့ ပြောကြားချက် အရဆိုလို့ရှိရင် အလယ်တန်းကနေ အထက်တန်းပညာရေးကို တက်လှမ်းသူ (၃၀)ရာခိုင်နှုန်းသာ ရှိကြောင်း တွေ့ရှိရပါတယ်။ ကျန်ကလေးများဟာ အကြောင်းအမျိုးမျိုးကြောင့် ဆက်မတက်နိုင်လို့﻿ ဆိုပါတယ်။ အထက်တန်းအောင်မြင်ပြီးသူ၊ ဖြေဆိုသူ(၁၀၀)ဟာ (၁၀)ဦးပဲရှိပြီး ကျန်(၉၀)ကနေပြီးတော့ အထက်တန်းပညာမပြီးလို့ သိရပါတယ်။ ဒီလိုကျောင်းထွက်မှု မြင့်မားနေတဲ့အခြေအနေမျိုးမှာ ကျောင်းသူ၊ ကျောင်းသားတွေကို ဘဝတစ်လျှောက်လုံး သင်ယူလေ့လာရာမှာ အသုံးဝင်မယ့်၊ အပြင် လောကလုပ်ငန်းခွင်မှာ အသုံးဝင်နိုင်တဲ့ ဘာသာရပ်မျိုး၊ မိမိကိုယ်တိုင် သင်ယူလေ့လာနိုင်မယ့် အခြေအနေမျိုး တတ်နိုင်သမျှ စောစောသင်ကြားပေးပြီး အုတ်မြစ်ချသင့်ပါတယ်။ ဒါမှသာ အစဉ် တိုးတက်နေတဲ့ လူ့အဖွဲ့အစည်းကို သွားနိုင်မှာဖြစ်ပါတယ်။ ဒါ့ကြောင့် အခြေခံပညာအထက်တန်းပညာရေးနဲ့ အထက်တန်းပညာ ပြီးဆုံးပြီး အကြောင်း အမျိုးမျိုးကြောင့် ကျောင်းဆက်မတက်နိုင်တဲ့သူတွေ၊ နည်းပညာနဲ့ အသက်မွေးဝမ်းကျောင်းဘက် ပြောင်းကူးကာ လုပ်ငန်းခွင်ဝင်မယ့်သူတွေ အပါအဝင် အဆင့်မြင့်ပညာရေးကို ပြည်တွင်းမှာ ဆက်လက် သင်ကြားမယ့်သူပါမက လိုအပ်တဲ့ အင်္ဂလိပ်စာကျွမ်းကျင်မှု(၄)ရပ်ကို ဆောလျင်စွာ သင်ကြားပေးရန် လိုအပ်ပါတယ်။ အမြင့်ဆုံး အဋ္ဌမတန်းကစပြီးတော့ အထက်တန်းပြီးဆုံးသည်အထိ အင်္ဂလိပ်စာ 4 skills ကို အသုံးချသင်ကြားသင့်ပါကြောင်း တင်ပြလိုပါတယ်။ အကယ်၍ ကျောင်းထွက်သွားမယ်ဆိုရင်လည်း အင်္ဂလိပ်စာကို ဆက်လက်လေ့လာဖို့ အတန်အသင့် နားလည်တတ်မြောက်ပြီးသား ဖြစ်ပါတယ်။ နည်းပညာအသက်မွေးဝမ်းကျောင်း ပညာရေးတွင် ကူးပြောင်းတဲ့အတွက်လည်း လုပ်ငန်းခွင်ဝင်ဝင်၊ အဆင့်မြင့်နည်းပညာနှင့် အသက်မွေးဝမ်းကျောင်းပဲသင်သင် အင်္ဂလိပ်လို ပြောဆိုဆက်သွယ်နိုင်တဲ့ လုပ်ငန်းခွင်အခွင့်အလမ်းကို ပိုမိုရရှိလာမှာ ဖြစ်ပါတယ်။ ဒါကြောင့်မို့လို့ မြန်မာနိုင်ငံအနှံ့အပြားမှာရှိတဲ့ ကျောင်းသားများအနေနဲ့ သတင်းအချက်အလက်များနှင့် ဆက်သွယ်ရေးနည်းပညာကို အသုံးချပြီး နိုင်ငံတကာ အဆင့်မြင့်ပညာရပ်များ ဆက်လက်ဆည်းပူးနိုင်ဖို့အတွက် အင်္ဂလိပ်စာကို အသုံးချနိုင်ဖို့ လိုအပ်ကြောင်း တင်ပြလိုပါတယ်။ ဒါ့အပြင် နိုင်ငံတကာမှ ပညာသင်ဆုတွေကို ယှဉ်ပြိုင်နိုင်ရေး၊ ကောင်းမွန်တဲ့ အသက်မွေးဝမ်းကျောင်းလုပ်ငန်းများ၊ အလုပ်အကိုင်အခွင့်အလမ်းများရရှိရေး အင်္ဂလိပ်စာ တတ်မြောက်ဖို့ လိုအပ်နေပါတယ်။ အလုပ်အကိုင်အခွင့်အလမ်းတွေဟာ များများရမှ ဆင်းရဲမွဲတေမှုက လွတ်မြောက်နိုင်မှာ ဖြစ်ပါတယ်။ ပညာရေးအတွက် အချိန်နှင့်ငွေ ရင်းနှီးမြှုပ်နှံကြတာ စာသင်သားများ၊ မိဘများအနေနဲ့လည်း ဒီလိုကျွမ်းကျင်မှုရှိဖို့အတွက် မျှော်လင့်တောင့်တမှာ အသေအချာပဲ ဖြစ်ပါတယ်။ နိုင်ငံရဲ့ စီးပွားရေး၊ ပညာရေးနှင့် လူမှုရေးပြုပြင်ပြောင်းလဲမှု ချောမွေ့စေဖို့အတွက် ကျေးလက်မြို့ပြပညာရေးနှင့် နည်းပညာ ဆိုင်ရာ ကွာဟချက်တွေ ကျဉ်းမြောင်းစေဖို့၊ ဘဝတစ်သက်တာလုံး ကိုယ်တိုင်လေ့လာ သင်ယူမှုပြု နိုင်တဲ့ နိုင်ငံသားများမွေးထုတ်ဖို့အတွက် အင်္ဂလိပ်ဘာသာစကားကို အထက်တန်းပညာပြီးဆုံးချိန်မှာ အတိုင်းအတာတစ်ခုအထိ ထိရောက်စွာ သုံးစွဲနိုင်ရေးအတွက် သင်ရိုးညွှန်းတမ်း၊ သင်ကြားရေးစနစ်နှင့် အကဲဖြတ်နည်းစနစ်များကို ခေတ်နှင့်လျော်ညီစွာ ပြုပြင်ပြောင်းလဲသင့်ပါကြောင်း တင်ပြလိုပါတယ်။﻿ သေချာတာတစ်ခုက အင်္ဂလိပ်စာ အရည်အသွေးရှိတဲ့ကျောင်းသားတွေ မွေးထုတ်ဖို့ဆိုရင် ဆရာရဲ့အရည်အသွေး၊ သင်ရိုးညွှန်းတမ်းအရည်အသွေး၊ အကဲဖြတ်ပုံစံ၊ သင်ထောက်ကူပစ္စည်းများရဲ့ အခန်းကဏ္ဍတွေပါ ပါဝင်မှာ ဖြစ်ပါတယ်။ တစ်ဖန် ပညာရေးစနစ်ပြုပြင်ပြောင်းလဲရာမှာ အချိန်များစွာယူကြကြောင်း လေ့လာသိရှိရ ပါတယ်။ လက်ရှိအချိန်ဟာ နိုင်ငံတော်တည်ဆောက်ရေးမှာ အရေးကြီးဆုံးကဏ္ဍအဖြစ် အနာဂတ် လူငယ်အရင်းအမြစ်များ စတင်တည်ထောင်ပြုစုပေးရန် မှန်ကန်သောအချိန် ဖြစ်ပါတယ်။ ကျွန်မတို့ နိုင်ငံဟာ သဘာဝအရင်းအမြစ် (Ncturd Resources) အပေါ်မှာပဲ အခြေတည်ပြီးတော့ နိုင်ငံရဲ့ စီးပွားရေးကို နှစ်အတော်ကြာ ရပ်တည်ခဲ့တဲ့အတွက်ကြောင့် တောတောင်သဘာဝများ ပြုန်းတီးကာ အခုချိန်မှာ သဘာဝဘေးအန္တရာယ်နှင့် ရင်ဆိုင်နေရကြောင်း အားလုံးအသိပါ။ အခြေခံအကျဆုံးနှင့် အရိုးရှင်းဆုံး ဥပမာပေးရမယ်ဆိုလို့ရှိရင် ကမ္ဘာမှာရှိတဲ့ မိဘတိုင်းဟာ သားသမီးတွေကို ပညာသင်ဖို့ စာသင်ကျောင်းကို ပို့ရခြင်းက အကြောင်းအရင်းက ပိုကောင်းမွန်တဲ့ဘဝကို မျှော်မှန်းကြလို့ပဲ ဖြစ်ပါတယ်။ နိုင်ငံတော်အား စီမံခန့်ခွဲသောအစိုးရများသည် နိုင်ငံရဲ့ နိုင်ငံရေး၊ စီးပွားရေး၊ လူမှုရေးနယ်ပယ်များ တိုးတက်ဖွံ့ဖြိုးအောင် နိုင်ငံတကာ အသိုက်အဝန်းနှင့် ယှဉ်ပြိုင်မယ်ဆိုပါက ပညာရေးကဏ္ဍမှာ အဓိက ပါဝင်ကြသော ယနေ့လူငယ် လူသားစွမ်းအား အရင်းအမြစ်ကို ရင်းနှီးမြှုပ်နှံမှုပေးပြီး နိုင်ငံဘဏ္ဍာအား ခွဲဝေသုံးစွဲခြင်းဖြင့် အကောင်းဆုံးအုပ်ချုပ်မှုစနစ်ကို ပြသနိုင်မယ့် အခွင့်အလမ်းကောင်း ဖြစ်ပါတယ်။ ဒါကြောင့်မို့လို့ စွမ်းရည် (၄)မျိုးပါဝင်သော (4 skills - Reading, writing, speaking, listening) စနစ်သို့ ပြုပြင်ပြောင်းလဲသင်ကြားရန် လိုအပ်ကြောင်းနှင့်ပတ်သက်ပြီး နောက်ဆုံး အနီးစပ်ဆုံးတစ်ခု သာဓကအနေနဲ့ တစ်ခုကိုပြရမယ်ဆိုလို့ရှိရင် ရခိုင်အရေးနှင့်ပတ်သက်ပြီး နိုင်ငံတကာမှ သတင်းထုတ်လွှင့်ချက်များ၊ ဝေဖန်စွပ်စွဲချက်များကို အချိန်နှင့်တစ်ပြေးညီ ပြန်ဖြေရှင်းရာမှာ လည်းကောင်း၊ သတင်းမှားများ မပြန့်ပွားမီ သတင်းများ အချိန်မီ ထုတ်ပြန်အသိပေးရာမှာလည်းကောင်း အင်္ဂလိပ်ဘာသာ ကျွမ်းကျင်စွာအသုံးချပြီး ပေါက်ပေါက်ရောက်ရောက် ဖြေရှင်းနိုင်စွမ်းရှိဖို့သည် အဓိက အရေးကြီးတစ်ချက်ဖြစ်ကြောင်း ထင်ရှားပေါ်လွင်စေပါတယ်။ ဒါကြောင့်မို့လို့ နိုင်ငံတကာအသိုက်အဝန်းနှင့် အာဆီယံအသိုက်အမြုံ အတွင်း အရည်အချင်း မြင့်မား၍ ပြိုင်ဘက်နိုင်စွမ်းရှိသော နိုင်ငံ့အနာဂတ် လူသားစွမ်းအားအရင်းအမြစ် ပေါ်ထွက်လာအောင် စွမ်းရည်(၄)မျိုးပါဝင်တဲ့ ပညာရေးစနစ်ကို ပြုပြင်ပြောင်းလဲသင်ကြားပေးရန် ကျွန်မတို့အနေဖြင့် မဖြစ်မနေ ကြိုးစားရမှာ ဖြစ်ပါတယ်။ မြန်မာနိုင်ငံ ရေရှည်တိုးတက်ဖွံ့ဖြိုးရေးနှင့် အဓွန့်ရှည်စေရေး အရေးကြီးဆုံးအချက်က လူငယ်ထုရဲ့ စွမ်းအားကို မြှင့်တင်ခြင်းသည် တစ်ခုတည်းသောအဖြေဖြစ်ကြောင်း အလေးအနက် တင်ပြလိုပါတယ်။ နိုင်ငံတစ်နိုင်ငံရဲ့ လူသားစွမ်းအားအရင်းအမြစ် ဖွံ့ဖြိုးတိုးတက်ရေးမှာ ပညာရေးက အရေးပါတဲ့အခန်းကဏ္ဍမှာ ပါဝင်ပါတယ်။ ပညာရေးမှာ ရင်းနှီးမြှုပ်နှံမှသာလျှင် မြန်မာနိုင်ငံရဲ့ မြန်ဆန်တဲ့ စီးပွားရေးဖွံ့ဖြိုးတိုးတက်မှုကို ရရှိစေမှာ ဖြစ်ပါတယ်။ ကျွန်မ အဆိုနှင့်အတူ တစ်ဆက်တည်းမှာပဲ ထိုင်း၊ စင်ကာပူ၊ မလေးရှား၊ ဖိလစ်ပိုင် စသည့်နိုင်ငံများရဲ့ အင်္ဂလိပ်စာသင်ကြားရတဲ့ ရည်ရွယ်ချက်နှင့် မူဝါဒကို ကိုးကားဖို့ တင်ပြလိုပါတယ်။ မြင့်မား၍ ပြိုင်ဘက်နိုင်စွမ်းပညာရေးစနစ်ကို ပြုပြင်ရေရှည်တိုးတက်ဖွံ့ဖြိုးရေး﻿ ဒါကြောင့်မို့လို့ လေးစားအပ်ပါသော ဥက္ကဋ္ဌကြီးရှင်။ ကျွန်မတို့ မြန်မာနိုင်ငံမှာ သူငယ်တန်းမှ စပြီး တက္ကသိုလ်ဝင်တန်းအောင်မြင်ပြီးသည်အထိ အင်္ဂလိပ်ဘာသာကို မသင်မနေရ ဘာသာအဖြစ် ပြဋ္ဌာန်းသင်ကြားပေးနေသော်လည်းပဲ အထက်တန်းအဆင့် အောင်မြင်ပြီးချိန်မှာ ကျောင်းသား/ ကျောင်းသူ အများစုရဲ့ အင်္ဂလိပ်ဘာသာဖြင့် ရေးသား၊ ပြောဆို ဆက်သွယ်နိုင်စွမ်းမှာ နိမ့်ကျဆဲ ဖြစ်ပါတယ်။ ဒါကြောင့်မို့လို့ အထက်တန်းပညာပြီးဆုံးချိန်မှာ အင်္ဂလိပ်ဘာသာဖြင့် အတိုင်းအတာ တစ်ခုအထိ ထိရောက်စွာ ရေးသားပြောဆို ဆက်သွယ်နိုင်ရန် (Grade-9) အဋ္ဌမတန်းမှစတင်၍ အင်္ဂလိပ်စာဘာသာ သင်ရိုးညွှန်းတမ်းများ၊ သင်ရိုးပုံစံများ၊ အကဲဖြတ်စနစ်(စာမေးပွဲ)ကို ခေတ်နှင့် Gumag? gd:98% (9) Lagoon (4 skills - Reading, writing, speaking, listening) ooo ပါဝင်သောစနစ်သို့ ပြုပြင်တည်ဆောက်သင်ကြားရန် ပြည်ထောင်စုအစိုးရအား တိုက်တွန်းတဲ့အဆိုကို လေးနက်စွာ တင်သွင်းအပ်ပါတယ်။ အားလုံးကို ကျေးဇူးတင်ပါတယ်ရှင်။
</speech>
<speech type='speaker'> အဆိုကို ထောက်ခံမယ့်သူရှိပါက ဖိတ်ခေါ်ပါတယ်</speech>
<speech>
<mp id='937'>ဦးနိုင်သီဟ၊ မွန်ပြည်နယ် မဲဆန္ဒနယ်အမှတ်(၇)</mp>
လေးစားအပ်တဲ့ အမျိုးသား လွှတ်တော်ဥက္ကဋ္ဌကြီးနှင့်တကွ ကိုယ်စားလှယ်များ၊ ဧည့်သည်တော်များအားလုံး မင်္ဂလာပါ။ ရခိုင်ပြည်နယ် မဲဆန္ဒနယ်အမှတ်(၁၁)မှ အမျိုးသားလွှတ်တော်ကိုယ်စားလှယ် ဒေါ်ထုမေ တင်သွင်းသော “မြန်မာနိုင်ငံ တွင် သူငယ်တန်းမှစ၍ တက္ကသိုလ်ဝင်တန်း (အထက်တန်း အောင်မြင်ပြီးချိန်အထိ အင်္ဂလိပ်ဘာသာကို မသင်မနေရ ဘာသာရပ်တစ်ခုအဖြစ် ပြဋ္ဌာန်းသင်ကြားပေးနေသော်လည်း အထက်တန်းအဆင့်ပညာရေး ပြီးဆုံးချိန်တွင် ကျောင်းသူ/ကျောင်းသားအများစု၏ အင်္ဂလိပ်ဘာသာဖြင့် ရေးသား၊ ပြောဆိုဆက်သွယ် နိုင်စွမ်းမှာ နိမ့်ကျနေဆဲ ဖြစ်ပါတယ်။ ထို့ကြောင့် အထက်တန်းပညာရေးပြီးဆုံးချိန်မှာ အင်္ဂလိပ်ဘာသာ ဖြင့် အတိုင်းအတာတစ်ခုအထိ ထိရောက်စွာ ရေးသားပြောဆို ဆက်သွယ်နိုင်ရန်အတွက် (Grade-9) အဋ္ဌမတန်းမှစတင်၍ အင်္ဂလိပ်စာဘာသာ သင်ရိုးညွှန်းတမ်းများနှင့် သင်ကြားပုံနည်းစနစ်များ၊ အကဲဖြတ်စနစ်(စာမေးပွဲ)ကို ခေတ်နှင့်လျော်ညီစွာ စွမ်းရည်(၄)မျိုး (4 skills - Reading, writing, spedking, Listening) ပါဝင်သောစနစ်သို့ ပြုပြင်ပြောင်းလဲသင်ကြားရန်” ပြည်ထောင်စုအစိုးရအား တိုက်တွန်းကြောင်း အဆိုအား ကျွန်တော် မွန်ပြည်နယ် မဲဆန္ဒနယ်အမှတ်(၇)မှ အမျိုးသားလွှတ်တော် ကိုယ်စားလှယ် ဦးနိုင်သီဟ မှ ထောက်ခံပါကြောင်း တင်ပြအပ်ပါတယ်။ အားလုံးကို ကျေးဇူးတင်ပါတယ်။﻿
</speech>
<speech type='speaker'>
အမျိုးသားလွှတ်တော်ကိုယ်စားလှယ်များခင်ဗျား။ ဒေါ်ထုမေ တင်သွင်းတဲ့ အဆိုကို လွှတ်တော်ကိုယ်စားလှယ်တစ်ဦးက ထောက်ခံသွားပါတယ်။ အဆိုမှာ “မြန်မာနိုင်ငံတွင် သူငယ်တန်းမှစ၍ တက္ကသိုလ်ဝင်တန်း(အထက်တန်း အောင်မြင်ပြီးချိန်အထိ အင်္ဂလိပ်ဘာသာကို မသင်မနေရ ဘာသာရပ်တစ်ခုအဖြစ် ပြဋ္ဌာန်းသင်ကြားပေးနေသော်လည်း အထက်တန်းအဆင့် ပညာရေး ပြီးဆုံးချိန်တွင် ကျောင်းသူ/ကျောင်းသားအများစု၏ အင်္ဂလိပ်ဘာသာဖြင့် ရေးသား၊ ပြောဆို ဆက်သွယ် နိုင်စွမ်းမှာ နိမ့်ကျနေဆဲ ဖြစ်ပါသည်။ ထို့ကြောင့် အထက်တန်းပညာရေးပြီးဆုံးချိန်မှာ အင်္ဂလိပ်ဘာသာ ဖြင့် အတိုင်းအတာတစ်ခုအထိ ထိရောက်စွာ ရေးသားပြောဆို ဆက်သွယ်နိုင်ရန်အတွက် (Grade-9) အဋ္ဌမတန်းမှစတင်၍ အင်္ဂလိပ်စာဘာသာ သင်ရိုးညွှန်းတမ်းများနှင့် သင်ကြားပုံနည်းစနစ်များ၊ အကဲဖြတ် oşô(0960.g) o caoszęscopepo ge: )**: (4 skills - Reading, writing, speaking, listening) ပါဝင်သောစနစ်သို့ ပြုပြင်ပြောင်းလဲသင်ကြားပေးရန်” ပြည်ထောင်စုအစိုးရအား တိုက်တွန်း ကြောင်း အဆို ဖြစ်ပါတယ်
</speech>
<speech type='speaker'>
ဒါကြောင့် အဆိုကို လက်ခံဆွေးနွေးရန် သင့်/မသင့် လွှတ်တော်ရဲ့ ဆန္ဒရယူပါမယ်။ အဆိုကို လက်ခံဆွေးနွေးဖို့ လွှတ်တော်ကိုယ်စားလှယ်များက သဘောတူပါသလားခင်ဗျား။
</speech>
<p>
သုံးကြိမ်တိုင်တိုင် မေးမြန်းပါသည်။ လွှတ်တော်က သဘောတူပါသည်။
</p>
<speech type='speaker'>
အဆိုကို လက်ခံဆွေးနွေးဖို့ သဘောမတူတဲ့ လွှတ်တော်ကိုယ်စားလှယ် ရှိပါသလား ခင်ဗျား။
</speech>
<p>သဘောမတူတဲ့သူ မရှိပါ။</p>
<speech type='speaker'>
အဆိုကို လက်ခံဆွေးနွေးဖို့ သဘောမတူတဲ့ လွှတ်တော်ကိုယ်စားလှယ် မရှိတဲ့အတွက် ဒေါ်ထုမေ ရဲ့ အဆိုကို လက်ခံဆွေးနွေးရန် လွှတ်တော်က သဘောတူကြောင်း ကြေညာပါတယ်။ (ဩဘာသံများ) ဒေါ်ထုမေ တင်သွင်းတဲ့ အဆိုကို ဆွေးနွေးမယ့် လွှတ်တော်ကိုယ်စားလှယ်များရှိပါက အစည်းအဝေး ရပ်နားတဲ့အခါ အမျိုးသားလွှတ်တော်ရုံး၊ ညွှန်ကြားရေးမှူးချုပ်ထံ အမည်စာရင်း ပေးပို့ကြဖို့ ဖြစ်ပါတယ်။
</speech>
</section>
</discussion><postface>
<title>
အမျိုးသားလွှတ်တော်ဥက္ကဋ္ဌကဒုတိယအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၁၁)ရက်မြောက်နေ့ ရပ်နားကြောင်းနှင့် (၁၂)ရက်မြောက်နေ့ အစည်းအဝေး ဆက်လက်ကျင်းပမည့် နေ့ရက်နှင့်အချိန်ကို ကြေညာခြင်း
</title>
<speech type='speaker'>
အစီအစဉ်(၉) ဖြစ်ပါတယ်။ အမျိုးသားလွှတ်တော်ကိုယ်စားလှယ်များ ခင်ဗျား။ ယခု ဒုတိယအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၁၁)ရက်မြောက်နေ့ကို ရပ်နားပါမယ်။ ဒုတိယအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၁၂)ရက်မြောက်နေ့﻿ကို ၂၀၁၇ ခုနှစ်၊ နိုဝင်ဘာလ ၁၅ ရက် (ဗုဒ္ဓဟူးနေ့) နံနက် ၁၀း၀၀ နာရီအချိန်မှာ ဆက်လက်ကျင်းပမည် ဖြစ်ကြောင်း ကြေညာပါတယ်။ (ဩဘာသံများ)
</speech>
<speech type='mc'>
အမျိုးသားလွှတ်တော် ဥက္ကဋ္ဌ ပြန်လည်ထွက်ခွာပါပြီ ခင်ဗျား။
</speech>
<speech type='mc'>အားလုံး ထွက်ခွာနိုင်ကြပါပြီ ခင်ဗျား။</speech>
<p>
ဒုတိယအကြိမ် အမျိုးသားလွှတ်တော် ဆဋ္ဌမပုံမှန်အစည်းအဝေး (၁၁)ရက်မြောက်နေ့ကို ၁၁၁၀ နာရီအချိန်တွင် ရပ်နားပါသည်။
</p>
</postface>
</transcript>
</doc>
