<doc>
<docinfo>
<docno>02-12-07.xml</docno>
<term value='02'>ဒုတိယအကြိမ်</term>
<session value='12' />
<sittingday value='07' />

<legislature value='upper'>အမျိုးသားလွှတ်တော်</legislature>
<title>ပြည်ထောင်စုသမ္မတမြန်မာနိုင်ငံတော် ဒုတိယအကြိမ် အမျိုးသားလွှတ်တော် (၁၂)ကြိမ်မြောက်ပုံမှန်အစည်းအဝေး သတ္တမနေ့မှတ်တမ်း</title>
<date value='17-05-2019'>၁၃၈၁ ခုနှစ်၊ ကဆုန်လဆန်း ၁၄ ရက် (၂၀၁၉ ခုနှစ်၊ မေလ ၁၇ ရက်) (သောကြာနေ့)</date>
</docinfo>
<transcript>
<preface>
<p>နေပြည်တော်ရှိ အမျိုးသားလွှတ်တော် အစည်းအဝေးခန်းမတွင် ဒုတိယအကြိမ် အမျိုးသား လွှတ်တော် (၁၂)ကြိမ်မြောက်ပုံမှန်အစည်းအဝေး သတ္တမနေ့ အစီအစဉ်ကို ၁၀:၀၀ နာရီအချိန်၌ စတင်ကျင်းပပါသည်။ အမျိုးသားလွှတ်တော် ဥက္ကဋ္ဌအဖြစ် မန်းဝင်းခိုင်သန်း က ဆောင်ရွက်ပြီး၊ အခမ်းအနားမှူး အဖြစ် ဦးလွင်ဦး၊ ညွှန်ကြားရေးမှူးချုပ် အမျိုးသားလွှတ်တော်ရုံးက ဆောင်ရွက်ပါသည်။</p>
<title>အမျိုးသားလွှတ်တော်ဥက္ကဋ္ဌနေရာယူခြင်း</title>
<speech type='mc'>အမျိုးသားလွှတ်တော်ကိုယ်စားလှယ်များခင်ဗျား။ ယခုအချိန် ကစပြီး ပြည်ထောင်စုသမ္မတမြန်မာနိုင်ငံတော် ဒုတိယအကြိမ် အမျိုးသားလွှတ်တော် (၁၂)ကြိမ်မြောက် ပုံမှန်အစည်းအဝေးရဲ့ သတ္တမနေ့ အစီအစဉ် စတင်ပါတော့မယ်</speech>
<speech type='mc'>အမျိုးသားလွှတ်တော် ဥက္ကဋ္ဌကြီး ကြွရောက်လာပါပြီခင်ဗျား။</speech>
<p>အမျိုးသားလွှတ်တော် ဥက္ကဋ္ဌ သည် ဥက္ကဋ္ဌ အတွက် သတ်မှတ်ထားသည့် စင်မြင့်ပေါ်သို့ ကြွရောက်နေရာယူပါသည်။</p>
<speech type='mc'>အားလုံးထိုင်နိုင်ကြပါပြီခင်ဗျား။</speech>
<title>အမျိုးသားလွှတ်တော် အစည်းအဝေး အထမြောက်ကြောင်းနှင့် စတင်ကျင်းပကြောင်းကြေညာခြင်း</title>
<speech type='speaker'>အမျိုးသားလွှတ်တော်ကိုယ်စားလှယ်များခင်ဗျား။ ဒီကနေ့ ကျင်းပတဲ့ ဒုတိယအကြိမ် အမျိုးသားလွှတ်တော် (၁၂)ကြိမ်မြောက်ပုံမှန်အစည်းအဝေး သတ္တမနေ့မှာ လွှတ်တော် အခွင့်အရေးကော်မတီရဲ့ တင်ပြချက်အရ အစည်းအဝေးသို့ တက်ရောက်ခွင့်ရှိတဲ့ ကိုယ်စားလှယ် ဦးရေစုစုပေါင်း (၂၂၄)ဦးရှိပြီး ဒီကနေ့ အစည်းအဝေးကို (၁၉၂)ဦး တက်ရောက်ပါတယ်။ အစည်းအဝေးသို့ တက်ရောက်ခွင့်ရှိတဲ့ အမျိုးသားလွှတ်တော်ကိုယ်စားလှယ်ဦးရေ စုစုပေါင်းရဲ့ (၈၅.၇၁) ရာခိုင်နှုန်းရှိပြီး တက်ရောက်တဲ့ ကိုယ်စားလှယ်ဦးရေဟာ အစည်းအဝေး အထမြောက်ရန် လိုအပ်တဲ့ ကိုယ်စားလှယ်ဦးရေ သုံးပုံတစ်ပုံထက် ကျော်လွန်တဲ့အတွက် ၂၀၁၂ ခုနှစ်၊ အမျိုးသားလွှတ်တော်ဆိုင်ရာ ဥပဒေပုဒ်မ ၄၂ နဲ့ ၂၀၁၅ ခုနှစ်၊ အမျိုးသားလွှတ်တော်ဆိုင်ရာ နည်းဥပဒေ ၂၄ နဲ့ ၂၈ တို့အရ အစည်းအဝေး အထမြောက်ကြောင်းနဲ့ အစည်းအဝေး စတင် ကျင်းပကြောင်း ကြေညာပါတယ်။ (ဩဘာသံများ)</speech>
<title>အစည်းအဝေးအစီအစဉ်ဖြန့်ဝေထားကြောင်း တင်ပြခြင်း</title>
<speech type='speaker'>အမျိုးသားလွှတ်တော်ကိုယ်စားလှယ်များခင်ဗျား။ ၂၀၁၅ ခုနှစ်၊ အမျိုးသား လွှတ်တော်ဆိုင်ရာ နည်းဥပဒေ ၄ အရ ဒုတိယအကြိမ် အမျိုးသားလွှတ်တော် (၁၂)ကြိမ်မြောက်ပုံမှန် အစည်းအဝေးရဲ့ သတ္တမနေ့ အစီအစဉ်ကို အမျိုးသားလွှတ်တော်ကိုယ်စားလှယ်များထံ ကြိုတင် ဖြန့်ဝေထားပြီးဖြစ်ပါတယ်။ အဲဒီ အစီအစဉ်အတိုင်း ကျင်းပပါမယ်</speech>
<leave><title>အမျိုးသားလွှတ်တော် ကိုယ်စားလှယ်များခွင့်ပန်ကြားခြင်း</title>
<speech type='speaker'>အစီအစဉ်(၄) ဖြစ်ပါတယ်။ အမျိုးသားလွှတ်တော်ကိုယ်စားလှယ်များ ခင်ဗျား။ ၂၀၁၅ ခုနှစ်၊ အမျိုးသားလွှတ်တော်ဆိုင်ရာ နည်းဥပဒေ ၄၁၊ နည်းဥပဒေခွဲ (က) အရ ခွင့်ပန်ကြားလိုတဲ့ လွှတ်တော်ကိုယ်စားလှယ်ဟာ မိမိကိုယ်တိုင်သော်လည်းကောင်း၊ မိမိအတွက် အခြားလွှတ်တော်ကိုယ်စားလှယ်တစ်ဦးကသော်လည်းကောင်း ခွင့်ပန်ကြားရမှာ ဖြစ်ပါတယ်။ ဒီကနေ့ အစည်းအဝေး မတက်ရောက်နိုင်တဲ့ အမျိုးသားလွှတ်တော်ကိုယ်စားလှယ်များ ရှိလျှင် ခွင့်ပန်ကြားဖို့ ဖြစ်ပါတယ်</speech>
<speech><mp id='963'>ဦးမောင်မောင်လတ်၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၉)</mp>လေးစားအပ် ပါသော အမျိုးသားလွှတ်တော်ဥက္ကဋ္ဌကြီးခင်ဗျား။ ယနေ့ ကျင်းပပြုလုပ်တဲ့ ဒုတိယအကြိမ် အမျိုးသား လွှတ်တော် (၁၂)ကြိမ်မြောက်ပုံမှန်အစည်းအဝေး သတ္တမနေ့ ၁၇ - ၅ - ၂၀၁၉ ရက်နေ့မှာ အစည်းအဝေးသို့ တက်ရောက်နိုင်ခြင်း မရှိသော အမျိုးသားလွှတ်တော်ကိုယ်စားလှယ်များကိုယ်စား စစ်ကိုင်းတိုင်းဒေသကြီး မဲဆန္ဒနယ်အမှတ်(၉)မှ အမျိုးသားလွှတ်တော်ကိုယ်စားလှယ်၊ အမျိုးသား လွှတ်တော် လွှတ်တော်အခွင့်အရေးကော်မတီ အတွင်းရေးမှူးဖြစ်သူ ကျွန်တော် ဦးမောင်မောင်လတ် က ခွင့်ပန်ကြားသွားမှာ ဖြစ်ပါတယ်။ ယနေ့ အစည်းအဝေးသို့ တက်ရောက်နိုင်ခြင်းမရှိသော အမျိုးသားလွှတ်တော်ကိုယ်စားလှယ် များမှာ ဦးစိုးအောင်၊ မန္တလေးတိုင်းဒေသကြီး မဲဆန္ဒနယ်အမှတ်(၁၁)၊ ကိုယ်တိုင်ဆောင်ရွက်ရန်။ ဒေါ်လှဌေး(ခ)ဒေါ်အုန်းကြည်၊ မန္တလေးတိုင်းဒေသကြီး မဲဆန္ဒနယ်အမှတ်(၄)၊ လျှပ်စစ်ဓာတ်အား လိုင်းခွဲဖွင့်ပွဲတက်ရောက်ရန်။ ဦးဝင်းအောင်၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၃)၊ ကော်မတီ လုပ်ငန်းတာဝန်များ ဆောင်ရွက်ရန်။ ဦးပြူးလွင်၊ မကွေးတိုင်းဒေသကြီး မဲဆန္ဒနယ်အမှတ်(၁၂)၊ ၎င်းအတိုင်း။ ဦးသိန်းဆွေ၊ ဧရာဝတီတိုင်းဒေသကြီး မဲဆန္ဒနယ်အမှတ်(၁၀)၊ ဒေသဖွံ့ဖြိုးရေး။ ဒေါ်အိအိပြီး၊ ဧရာဝတီတိုင်းဒေသကြီး မဲဆန္ဒနယ်အမှတ်(၈)၊ အလုပ်ရုံဆွေးနွေးပွဲတက်ရောက်ရန်။ ဦးတင်အောင်ထွန်း၊ မကွေးတိုင်းဒေသကြီး မဲဆန္ဒနယ်အမှတ်(၅)၊ ကိုယ်တိုင်ဆောင်ရွက်ရန်။ ဦးဇော်မင်း၊ စစ်ကိုင်းတိုင်း ဒေသကြီး မဲဆန္ဒနယ်အမှတ်(၆)၊ ကိုယ်တိုင်ဆောင်ရွက်ရန်။ ဦးမင်းနိုင်၊ စစ်ကိုင်းတိုင်းဒေသကြီး မဲဆန္ဒနယ်အမှတ်(၁၂)၊ မိခင်ဖြစ်သူ ကျန်းမာရေး။ ဦးဝင်းကြိုင်၊ ပဲခူးတိုင်း ဒေသကြီး မဲဆန္ဒနယ်အမှတ်(၁၀)၊ ကိုယ်တိုင်ဆောင်ရွက်ရန်။ ဒေါက်တာဝင်းမြင့်၊ ပဲခူးတိုင်းဒေသကြီး မဲဆန္ဒနယ်အမှတ်(၁၁)၊ ၎င်းအတိုင်း။ ဦးအောင်သိန်း၊ ပဲခူးတိုင်းဒေသကြီး မဲဆန္ဒနယ်အမှတ်(၁၂)၊ ၎င်းအတိုင်း။ ဒေါ်မြတ်သီတာထွန်း၊ မွန်ပြည်နယ် မဲဆန္ဒနယ်အမှတ်(၅)၊ ၎င်းအတိုင်း။ နော်လှလှစိုး၊ ရန်ကုန်တိုင်းဒေသကြီး မဲဆန္ဒနယ်အမှတ်(၁၀)၊ ၎င်းအတိုင်း။ ဦးဇော်မင်းလတ်(ခ)ဦးကိုလတ်၊ ရှမ်းပြည်နယ် မဲဆန္ဒနယ်အမှတ်(၁)၊ ကိုယ်တိုင်ဆောင်ရွက်ရန်။ ဒေါ်ကျိန်ငိုက်မန်၊ ချင်းပြည်နယ် မဲဆန္ဒနယ်အမှတ်(၇)၊ ဒေသဖွံ့ဖြိုးရေး။ ဦးနိုင်ကိုကို၊ ကချင်ပြည်နယ် မဲဆန္ဒနယ်အမှတ်(၁၂)၊ ကိုယ်တိုင်ဆောင်ရွက်ရန်။ ဦးစိုင်းပန်ဖ၊ ကယားပြည်နယ် မဲဆန္ဒနယ်အမှတ်(၁၂)၊ ဒေသဖွံ့ဖြိုးရေး။ ဗိုလ်ချုပ်ဝင်းသိန်း၊ တပ်မတော်သားကိုယ်စားလှယ်၊ တာဝန်ထမ်းဆောင်ရန်။ ဗိုလ်မှူးချုပ်တင့်လွင်၊ တပ်မတော်သားကိုယ်စားလှယ်၊ ၎င်းအတိုင်း။ ဗိုလ်မှူးကြီးအောင်လွင်၊ တပ်မတော်သားကိုယ်စားလှယ်၊ ၎င်းအတိုင်း။ ဗိုလ်မှူးကြီးနိုင်ဦး၊ တပ်မတော်သားကိုယ်စားလှယ်၊ ၎င်းအတိုင်း။ ဗိုလ်မှူးကြီး ခင်မောင်နိုင် တပ်မတော်သားကိုယ်စားလှယ်၊ ၎င်းအတိုင်း။ ဗိုလ်မှူးကြီးကျော်ကျော်၊ တပ်မတော်သား ၅။ ကိုယ်ကိုယ်စားလှယ်၊ ၎င်းအတိုင်းနှင့် ဦးမောင်မောင်ဆွေ၊ မန္တလေးတိုင်းဒေသကြီး မဲဆန္ဒနယ်အမှတ်(၉)၊ မြေပြန်စစ် အစည်းအဝေးတက်ရောက်ရန်တို့ ဖြစ်ကြပါတယ်။ ယခင်က ခွင့်ပန်ကြားသဖြင့် လွှတ်တော်က ခွင့်ပြုထားသူ(၇)ဦးနဲ့ ယနေ့ ခွင့်ပန်ကြားသူ (၂၅)ဦးဖြစ်ပြီး စုစုပေါင်းခွင့်ပန်ကြားသူ (၃၂)ဦး ဖြစ်ပါတယ်။ ခွင့်မဲ့ပျက်ကွက်သူ မရှိပါကြောင်းနှင့် ယနေ့ ခွင့်ပန်ကြားသူ အမျိုးသားလွှတ်တော်ကိုယ်စားလှယ်များကို လွှတ်တော်က ခွင့်အဖြစ် သတ်မှတ် ခွင့်ပြုပေးနိုင်ပါရန် အမျိုးသားလွှတ်တော်ဥက္ကဋ္ဌကြီးမှတစ်ဆင့် လွှတ်တော်သို့ လေးစားစွာ တင်ပြအပ် ပါတယ်ခင်ဗျား။</speech>
<speech type='speaker'>ယခု ခွင့်ပန်ကြားချက်များကို ခွင့်ပြုဖို့ လွှတ်တော်က သဘောတူပါသလား ခင်ဗျား</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်ကသဘောတူပါသည်။</p>
<speech type='speaker'>သဘောတူတဲ့အတွက် ခွင့်ပန်ကြားချက်များကို လွှတ်တော်က ခွင့်ပြုကြောင်း ကြေညာပါတယ်။(ဩဘာသံများ)</speech>
<title>အမျိုးသားလွှတ်တော်ကိုယ်စားလှယ်များ အစည်းအဝေးတက်ရောက်မှုအခြေအနေကို မှတ်တမ်းတင်ခြင်း</title>
<speech type='speaker'>အမျိုးသားလွှတ်တော်ကိုယ်စားလှယ်များခင်ဗျား။ ဒီကနေ့ ဒုတိယအကြိမ် အမျိုးသားလွှတ်တော် (၁၂)ကြိမ်မြောက်ပုံမှန်အစည်းအဝေး သတ္တမနေ့ကို တက်ရောက်ခွင့်ရှိတဲ့ အမျိုးသားလွှတ်တော်ကိုယ်စားလှယ်ဦးရေမှာ (၂၂၄)ဦး၊ ယခင်က ခွင့်ပန်ကြားသဖြင့် ခွင့်ပြုထားသူ (၇)ဦး၊ ယနေ့ ခွင့်ပန်ကြားသဖြင့် ခွင့်ပြုထားသူ (၂၅)ဦးဖြစ်၍ အမျိုးသားလွှတ်တော်က စုစုပေါင်း ခွင့်ပြုထားသူ (၃၂)ဦးဖြစ်ပြီး ခွင့်မဲ့ပျက်ကွက်သူ မရှိပါ</speech>
<speech type='speaker'>၂၀၁၅ ခုနှစ်၊ အမျိုးသားလွှတ်တော်ဆိုင်ရာ နည်းဥပဒေ ၄၁၊ နည်းဥပဒေခွဲ(ဂ) အရ ယခု လွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေတင်ပြချက်ကို လွှတ်တော်ရဲ့ အတည်ပြုချက် ရယူပါမယ်။ အမျိုးသားလွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေ တင်ပြချက်ကို လွှတ်တော်က အတည်ပြုပါသလားခင်ဗျား။</speech>
<p>သုံးကြိမ်တိုင်တိုင် မေးမြန်းပါသည်။ လွှတ်တော်က အတည်ပြုပါသည်။</p>
<speech type='speaker'>လွှတ်တော်က အတည်ပြုတဲ့အတွက် အမျိုးသားလွှတ်တော်ကိုယ်စားလှယ်များ အစည်းအဝေးတက်ရောက်မှု အခြေအနေတင်ပြချက်ကို အမျိုးသားလွှတ်တော်က အတည်ပြု မှတ်တမ်းတင်ကြောင်း ကြေညာပါတယ်။ (ဩဘာသံများ)</speech>
</leave></preface>
<discussion>
<section value = 'QA'>
<title>ကြယ်ပွင့်ပြထားသည့် မေးခွန်းများကို သက်ဆိုင်ရာ အမျိုးသားလွှတ်တော် ကိုယ်စားလှယ်များက မေးမြန်းခြင်းနှင့် သက်ဆိုင်ရာ ပြည်ထောင်စုအဆင့်အဖွဲ့အစည်းဝင်များက ဖြေကြားခြင်း</title>
<speech type='speaker'>အစီအစဉ်(၅) ဖြစ်ပါတယ်။ အမျိုးသားလွှတ်တော်ကိုယ်စားလှယ်များ ခင်ဗျား။ လွှတ်တော်သို့ လွှတ်တော်ကိုယ်စားလှယ်များ မေးမြန်းထားတဲ့ ကြယ်ပွင့်ပြထားတဲ့ မေးခွန်းတွေကို မေးမြန်းခြင်းနဲ့ ဖြေကြားခြင်း အစီအစဉ် ဆောင်ရွက်မှာ ဖြစ်ပါတယ်</speech>
<speech type='speaker'>၂၀၁၅ ခုနှစ်၊ အမျိုးသားလွှတ်တော်ဆိုင်ရာ နည်းဥပဒေ ၁၃၉ အရ လွှတ်တော်အစည်းအဝေး များတွင် ပထမတစ်နာရီသည် မေးခွန်းများ မေးမြန်းခြင်းနှင့် ဖြေကြားခြင်း အစီအစဉ် ဆောင်ရွက်ရန် ဖြစ်သော်လည်း သတ်မှတ်ထားသည့်အချိန်အတွင်း မေးခွန်းမေးမြန်းခြင်းနှင့် ဖြေကြားခြင်း မပြီးဆုံးခဲ့ပါက အစီအစဉ်ကို ဆက်လက်ဆောင်ရွက်သွားမည်ဖြစ်ကြောင်း လွှတ်တော်ကို ကြိုတင်အသိပေးအပ်ပါတယ်။</speech>
<title>ရှမ်းပြည်နယ်တောင်ပိုင်း၊ ပင်းတယမြို့နယ်နှင့် ရွာငံမြို့နယ်အတွင်းရှိ အော်ဂဲနစ် သီးနှံစိုက်ပျိုးသည့်တောင်သူများအား နိုင်ငံတော်မှ ပြည်တွင်း၊ ပြည်ပဈေးကွက် ချိတ်ဆက်ပေးနိုင်ရန်နှင့် လိုအပ်ချက် များကို မည်သို့ကူညီထောက်ပံ့ပေးနိုင်မည်ကို သိရှိလိုခြင်းနှင့် စပ်လျဉ်းသည့် မေးခွန်း</title>
<speech type='speaker'>ယခု ရှမ်းပြည်နယ် မဲဆန္ဒနယ်အမှတ်(၈)မှ ဒေါ်မမလေး က ရှမ်းပြည်နယ် တောင်ပိုင်း၊ ပင်းတယမြို့နယ်နှင့် ရွာငံမြို့နယ်အတွင်းရှိ အော်ဂဲနစ် သီးနှံစိုက်ပျိုးသည့် တောင်သူ များအား နိုင်ငံတော်မှ ပြည်တွင်း၊ ပြည်ပဈေးကွက် ချိတ်ဆက်ပေးနိုင်ရန်နှင့် လိုအပ်ချက်များကို မည်သို့ကူညီထောက်ပံ့ပေးနိုင်မည်ကို သိရှိလိုခြင်းနှင့် စပ်လျဉ်းတဲ့မေးခွန်း မေးမြန်းဖို့ ဖြစ်ပါတယ်</speech>
<speech><mp id='973'>ဒေါ်မမလေး၊ ရှမ်းပြည်နယ် မဲဆန္ဒနယ်အမှတ်(၈)</mp>လေးစားအပ်ပါသော အမျိုးသား လွှတ်တော်ဥက္ကဋ္ဌကြီးနှင့်တကွ လွှတ်တော်တစ်ရပ်လုံးကို မင်္ဂလာပါလို့ နှုတ်ခွန်းဆက်သပါတယ်ရှင်။ ကျွန်မတော့ ရှမ်းပြည်နယ် မဲဆန္ဒနယ်အမှတ်(၈) ဓနုကိုယ်ပိုင်အုပ်ချုပ်ခွင့်ရဒေသမှ အမျိုးသား လွှတ်တော်ကိုယ်စားလှယ် ဒေါ်မမလေး ဖြစ်ပါတယ်ရှင်။ ကျွန်မမေးခွန်းကို ဥက္ကဋ္ဌကြီးမှတစ်ဆင့် မေးမြန်းသွားမှာ ဖြစ်ပါတယ်ရှင် ဥက္ကဋ္ဌကြီးရှင်။ ကျွန်မတို့ ဓနုကိုယ်ပိုင်အုပ်ချုပ်ခွင့်ရဒေသဖြစ်တဲ့ ပင်းတယမြို့နယ်နှင့် ရွာငံမြို့နယ်ဟာ စိုက်ပျိုးရေးကို အဓိကထား လုပ်ကိုင်တဲ့ဒေသဖြစ်ပါတယ်။ တာနဲ့ နောက်ကင်းပြီး ကျန်းမာအသက်ရှိလာတဲ့ စိုက်ပျိုး ရှေးယခင် စိုက်ပျိုးရေးစနစ်က သာမန်သမားရိုးကျ စိုက်ပျိုးတဲ့အတွက် စိုက်ပျိုးတဲ့တောင်သူတွေဟာ စိုက်ပျိုးသီးနှံထွက်ကုန်တွေကို တွက်ချက်မှုကိုက်ပြီး ထွက်ရှိလာတဲ့ စိုက်ပျိုးသီးနှံတွေကို စားသုံးတဲ့ သူတွေဟာလည်း ဘေးရန်ကင်းပြီး ကျန်းမာအသက်ရှည်ကြပါတယ်။ နောက်ပိုင်း ခေတ်စနစ်ပြောင်းလဲလာတာနဲ့ စိုက်ပျိုးရေးစနစ်တွေဟာ ဓာတုနည်းစနစ်တွေကို ပြောင်းလဲလုပ်ကိုင်လာ ကြတဲ့အချိန်မှာ ဓာတုဓာတ်မြေဩဇာတွေ၊ ဓာတုပိုးသတ်ဆေးတွေ ပိုမိုသုံးစွဲလာတဲ့အတွက်ကြောင့် စိုက်ပျိုးရေးတောင်သူတွေနဲ့ စိုက်ပျိုးရေးထွက်ကုန်တွေဟာ ကုန်ကျစရိတ်တွေ များပြီးတော့မှ စားသုံးသူတွေကလည်း ဘေးအန္တရာယ်တွေနဲ့တွေ့ကြုံပြီး ကျန်းမာရေးထိခိုက်တဲ့အတွက် သက်တမ်းတွေ တိုတောင်းလာကြပါတယ်။ ကျွန်မတို့ ဓနုကိုယ်ပိုင်အုပ်ချုပ်ခွင့်ရဒေသဟာ မြန်မာတစ်ပြည်လုံးအတွက် စိုက်ပျိုးရေး သီးနှံတွေ အများအပြား ထုတ်လုပ်ပေးနိုင်တဲ့ဒေသဖြစ်ပါတယ်။ အခု လက်ရှိ စိုက်ပျိုးရေးတောင်သူ တချို့ကတော့ ကုန်ကျစရိတ်တွေ မတတ်နိုင်တာကတစ်ကြောင်း၊ ငွေကြေးမတတ်နိုင်တာတွေက တစ်ကြောင်း၊ ဓာတုနည်းတွေ သုံးစွဲဖို့ မလိုအပ်တဲ့အတွက်တစ်ကြောင်း၊ အော်ဂဲနစ် စိုက်ပျိုးရေးစနစ် ဒီနေ့အထိ တည်ရှိနေပါတယ်။ တချို့တောင်သူတွေကတော့ အော်ဂဲနစ်စိုက်ပျိုးရေးစနစ်ကို အသုံး မပြုတော့ဘဲ ခေတ်မီစိုက်ပျိုးရေးစနစ်ကို အသုံးပြုလာကြတဲ့အခါမှာ ကုန်ကျစရိတ်တွေ များပြီးတော့မှ ဈေးကွက်မတည်ငြိမ်တဲ့အခါမှာ စိုက်ပျိုးရေးသီးနှံထွက်ကုန်တွေ ဆုံးရှုံးမှုတွေနဲ့ ကြုံတွေ့နေရ ပါတယ်။ ယခု အော်ဂဲနစ်သီးနှံတွေ ဦးမော့လာတဲ့အချိန်မှာ စိုက်ပျိုးရေးတောင်သူတွေဟာ သီးနှံ တိုင်းကို အော်ဂဲနစ်စိုက်ပျိုးရေးနဲ့ စိုက်ပျိုးလို့ မရပေမယ့် စိုက်ပျိုးလို့ရနိုင်တဲ့ အော်ဂဲနစ်သီးနှံတွေကို ပြောင်းလဲစိုက်ပျိုးလို့ လာခဲ့ပါတယ်။ ကျွန်မတို့ ဓနုဒေသဟာ ပထဝီဝင်အနေအထားအရရော၊ ရာသီဥတုအခြေအနေအရပါ အော်ဂဲနစ်သီးနှံတွေ စိုက်ပျိုးထုတ်လုပ်လို့ အသင့်တော်ဆုံးဒေသ ဖြစ်ပါတယ်။ ကျွန်မတို့ဒေသမှာရှိတဲ့ အဖွဲ့အစည်းတွေ၊ လူမှုအဖွဲ့အစည်းတွေ၊ အရပ်ဘက်အဖွဲ့အစည်း တွေဟာ အော်ဂဲနစ် စိုက်ပျိုးရေးနည်းပညာတွေကို သင်တန်းပို့ချပေးပြီးတော့မှ အော်ဂဲနစ်ဈေးကွက် တွေကို ကြိုးစားဖော်ဆောင်လုပ်ဆောင်ပေးနေကြပါတယ်။ ဒါပေမဲ့ တွင်ကျယ်မှု မရှိသေးပါဘူးရှင်။ ဒါကြောင့်မို့လို့ အော်ဂဲနစ်နည်းပညာတွေနဲ့ လိုအပ်တဲ့အကူအညီတွေ၊ အခက်အခဲတွေ အော်ဂဲနစ်လက်မှတ် ရရှိဖို့တွေနဲ့ ပြည်တွင်းဈေးကွက်သာမက ပြည်ပဈေးကွက်ကို ထိုးဖောက်နိုင်ဖို့ နိုင်ငံတော်က မည်သို့ ကူညီဆောင်ရွက်ပေးနိုင်ပါမလဲလို့ ကျွန်မတို့ စိုက်ပျိုးတောင်သူတွေကိုယ်စား မေးမြန်းရခြင်း ဖြစ်ပါတယ်ရှင်။ အားလုံးကို ကျေးဇူးတင်ပါတယ်ရှင်။</speech>
<speech type='speaker'>မေးခွန်းနဲ့ ပတ်သက်ပြီး စီးပွားရေးနှင့် ကူးသန်းရောင်းဝယ်ရေးဝန်ကြီးဌာန၊ ဒုတိယဝန်ကြီးက ဖြေကြားပေးဖို့ ဖြစ်ပါတယ်</speech>
<speech><agency id='13'>ဦးအောင်ထူး (ဒုတိယဝန်ကြီး၊ စီးပွားရေးနှင့်ကူးသန်းရောင်းဝယ်ရေးဝန်ကြီးဌာန)</agency>လေးစားအပ်ပါသော အမျိုးသားလွှတ်တော်ဥက္ကဋ္ဌကြီးနှင့်တကွ အမျိုးသားလွှတ်တော်ကိုယ်စားလှယ် များ တက်ရောက်လာကြတဲ့ ပြည်ထောင်စုအဆင့် ကိုယ်စားလှယ်ကြီးများကို မင်္ဂလာအပေါင်းနှင့် ပြည့်စုံပါစေကြောင်း ဆုမွန်ကောင်းတောင်းအပ်ပါတယ်။ ရှမ်းပြည်နယ် ဓနုကိုယ်ပိုင်အုပ်ချုပ်ခွင့်ရဒေသ မဲဆန္ဒနယ်အမှတ်(၈)မှ အမျိုးသားလွှတ်တော်ကိုယ်စားလှယ် ဒေါ်မမလေး ၏ ရှမ်းပြည်နယ် တောင်ပိုင်း၊ ပင်းတယမြို့နယ်နှင့် ရွာငံမြို့နယ်အတွင်းရှိ အော်ဂဲနစ်သီးနှံစိုက်ပျိုးသည့် တောင်သူ များအား နိုင်ငံတော်မှ ပြည်တွင်း၊ ပြည်ပဈေးကွက် ချိတ်ဆက်ပေးနိုင်ရန်နှင့် လိုအပ်ချက်များကို မည်ကဲ့သို့ ကူညီထောက်ပံ့ပေးနိုင်မည်ကို သိရှိလိုခြင်း မေးခွန်းနှင့်စပ်လျဉ်း၍ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနရဲ့ ဖြေကြားချက်များနှင့် ပေါင်းစပ်၍ ကျွန်တော် စီးပွားရေးနှင့် ကူးသန်း ရောင်းဝယ်ရေးဝန်ကြီးဌာန၊ ဒုတိယဝန်ကြီးက ဖြေကြားတင်ပြသွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီး ဌာနအနေဖြင့် ရှမ်းပြည်နယ်အတွင်း သီးနှံစိုက်ပျိုးသည့် တောင်သူများကို စိုက်ပျိုးရေးဆိုင်ရာ အလေ့အကျင့်ကောင်းများ GAP ကို ပညာပေးနိုင်ရေးအတွက် ၂၀၁၆-၂၀၁၇ ခုနှစ်မှစတင်၍ ဆောင်ရွက် ပေးခဲ့ရာ ၂၀၁၈-၂၀၁၉ ခုနှစ်အထိ မြို့နယ်ပေါင်း (၁၄)မြို့နယ်မှ တောင်သူပေါင်း (၅၃၅)ဦးအား စိုက်ပျိုးရေးဆိုင်ရာ အလေ့အကျင့်ကောင်းများ အသိအမှတ်ပြုလက်မှတ်များကို ထုတ်ပေးနိုင်ခဲ့ပြီး ကျန်မြို့များမှာလည်း ဆက်လက်ထုတ်ပေးနိုင်ရန် စီစဉ်ဆောင်ရွက်လျက်ရှိပါတယ်။ ထို့အပြင် အော်ဂဲနစ်စိုက်ပျိုးရေး နည်းပညာနှင့်ပတ်သက်၍ ပညာပေးသင်တန်းများ ပြုလုပ်ခြင်း အော်ဂဲနစ် အသိအမှတ်ပြုလက်မှတ်များ ထုတ်ပေးနိုင်ရေးကို ဆောင်ရွက်လျက် ရှိပါကြောင်းနှင့် ပြည်တွင်းအဖွဲ့အစည်းများဖြစ်တဲ့ ရွှေမြေကြီး ကိုယ့်အားကိုယ်ကိုး ဖွံ့ဖြိုးရေးအဖွဲ့နှင့် ပူးပေါင်း၍ အော်ဂဲနစ်စိုက်ပျိုးရေးနည်းပညာသင်တန်းပေးခြင်းနှင့် ဈေးကွက်ချိတ်ဆက် ဖော်ဆောင် ပေးခြင်းလုပ်ငန်းများကို ဓနုကိုယ်ပိုင်အုပ်ချုပ်ခွင့်ရဒေသရှိ ပင်းတယမြို့နယ်နှင့် ရွာငံမြို့နယ်များတွင်ဆောင်ရွက်ပေးလျက်ရှိပါတယ်။ စိုက်ပျိုးရေးဦးစီးဌာနမှလည်း ပြည်နယ်၊ တိုင်းဒေသကြီး အသီးသီးရှိ စိုက်ပျိုးပညာပေးရေးဝန်ထမ်းများအား လှည်းကူးမြို့နယ် ဗဟိုစိုက်ပျိုးရေးသုတေသနနှင့် လေ့ကျင့် ပညာပေးရေးသင်တန်းကျောင်းတွင် အော်ဂဲနစ်စိုက်ပျိုးရေးသင်တန်းများ ဖွင့်လှစ်သင်ကြားပေးခြင်း၊ သဘာဝမြေဩဇာပြုလုပ်နည်းများအား သင်တန်းသားများကို စာတွေ့လက်တွေ့ လေ့ကျင့်စေခြင်း စသည့်လုပ်ငန်းများကို ဆောင်ရွက်လျက်ရှိပါတယ်။ ပြည်တွင်း၊ ပြည်ပစားသုံးသူများအတွက် ဘေးအန္တရာယ်ကင်းသော အစားအစာ ထုတ်လုပ်ပေးနိုင်ရန်နှင့် အော်ဂဲနစ်ထုတ်ကုန်များကို နိုင်ငံတကာဈေးကွက်အထိ တင်ပို့ရောင်းချ နိုင်ရန်အတွက် မြန်မာ့အော်ဂဲနစ် စံချိန်စံညွှန်းကို အာဆီယံအော်ဂဲနစ် စံချိန်စံညွှန်းများနှင့်အညီ ပြုစု၍ မြန်မာ့အော်ဂဲနစ် စံချိန်စံညွှန်းစာအုပ်အား ထုတ်ဝေပြဋ္ဌာန်းခဲ့ပါတယ်။ ယင်းမြန်မာ့အော်ဂဲနစ် စံချိန်စံညွှန်းများကို အသိပေးကြေညာခြင်းအား လှည်းကူးမြို့နယ် ဟင်းသီးဟင်းရွက်သစ်သီးဝလံ သုတေသနနှင့် ဖွံ့ဖြိုးရေးဗဟိုဌာနတွင် ၂၀၁၉ ခုနှစ်၊ ဇန်နဝါရီလတွင် ပြုလုပ်ခဲ့ပါတယ်။ အဆိုပါ ပြပွဲမှာ ဓာတုဆေးလွတ် အော်ဂဲနစ်စိုက်ခင်းများအား လာရောက်လေ့လာတဲ့ တောင်သူများကို လက်တွေ့ရှင်းလင်းဆွေးနွေးခြင်း၊ သဘာဝမြေဩဇာ၊ ရွက်ဖျန်းမြေဩဇာ၊ တီကောင်စွန့်ပစ်မြေဩဇာ စတဲ့ အော်ဂဲနစ်မြေဩဇာများအား လက်တွေ့ပြုလုပ်ပညာပေးခြင်းနှင့် နည်းပညာပေးစာစောင်များ ဖြန့်ဝေခြင်းတို့ကို ဆောင်ရွက်ခဲ့ပါတယ်။ စီးပွားရေးနှင့် ကူးသန်းရောင်းဝယ်ရေးဝန်ကြီးဌာနအနေဖြင့်လည်း ပင်းတယမြို့နယ် ပေါ်စံသီးကျေးရွာတွင် ကုန်သည်လုပ်ငန်းရှင်များ၊ ဒေသအတွင်းရှိ တောင်သူများပါဝင်တဲ့ အော်ဂဲနစ် သီးနှံ ထုတ်လုပ်မှုနဲ့ ဈေးကွက်ဖွံ့ဖြိုးရေး အလုပ်ရုံဆွေးနွေးပွဲကို ၈-၅-၂၀၁၉ ရက်နေ့နှင့် ၉-၅-၂၀၁၉ ရက်နေ့များတွင် ကျင်းပပြုလုပ်ခဲ့ပါတယ်။ ထို့အပြင် စီးပွားရေးနှင့် ကူးသန်းရောင်းဝယ်ရေးဝန်ကြီး ဌာနအနေဖြင့် အမျိုးသားပို့ကုန် မဟာဗျူဟာ ၂၀၁၅-၂၀၁၉ ကို ချမှတ်ပြီး ဦးစားပေးကဏ္ဍ (၇)ခုနှင့် အထောက်အကူပြုကဏ္ဍ(၄)ခုတို့အတွက် ပို့ကုန်အမည်နဲ့ တင်ပို့တဲ့နိုင်ငံများဖြန့်ခွဲခြင်း (diversification)၊ အဓိကပို့ကုန်အချို့ကို ပိုမိုဦးစားပေး စူးစိုက်တိုးချဲ့ တင်ပို့ခြင်း (Intensification) များကို ဆောင်ရွက်လျက် ရှိပါတယ်။ ထို့အပြင် ရှေ့လာမယ့် (၅)နှစ်အတွက် ဆောင်ရွက်မယ့် အမျိုးသားပို့ကုန် မဟာဗျူဟာမှာ ဦးစားပေး ကဏ္ဍသစ်(၅)ခုဖြစ်တဲ့ ကျောက်မျက်နှင့် လက်ဝတ်ရတနာကဏ္ဍ၊ Digital စီးပွားရေး လုပ်ငန်းကဏ္ဍ၊ သစ်သီးဝလံနှင့် ဟင်းသီးဟင်းရွက်ကဏ္ဍ၊ လယ်ယာထွက်ကုန်ပစ္စည်း အခြေခံ စားသောက်ကုန်ထုတ်လုပ်ခြင်းကဏ္ဍနဲ့ လက်မှုအနုပညာပစ္စည်း ထုတ်လုပ်မှုကဏ္ဍများကို ထပ်မံ ထည့်သွင်းမှာဖြစ်ပြီး မဟာဗျူဟာကို အဓိကထုတ်လုပ်တဲ့ တိုင်းဒေသကြီး၊ ပြည်နယ်များက လုပ်ကိုင်သူတွေပါ အားလုံးပါဝင် ရေးဆွဲဆောင်ရွက်သွားမှာဖြစ်ပါတယ်။ မြန်မာနိုင်ငံမှ စိုက်ပျိုးထွက်ရှိတဲ့ သီးနှံများဖြစ်တဲ့ တစ်သျှူးငှက်ပျော၊ သံပရာသီး၊ နာနတ်သီး၊ ထောပတ်သီး၊ ကျွဲကောသီး၊ ချဉ်ပေါင်၊ ဖာလာ၊ လျှော်ဖြူ (ဆေးကုလားမ)နှင့် ဝဥ တို့အား တရုတ်နိုင်ငံသို့ လွယ်ကူစွာ တင်ပို့ရောင်းချနိုင်ရေးအတွက် ၂၀၁၈ ခုနှစ် မူဆယ်မြို့၌ ကျင်းပပြုလုပ် လုပ်ငန်းကဏ္ဍ ဆက်လုပ်ခြင်းကဏ္ဍနဲ့ လက်မှုအင်လုပ်တဲ့ တိုင်းဒေသ တွင်း အခြား စီးပွားရေးများ ၊ ကုမ္ပ ညှိနှိုင်း သီးနှံများခဲ့သည့် (၁၃)ကြိမ်မြောက် မြန်မာ - တရုတ် နယ်စပ်ကုန်သွယ်မှု ပူးပေါင်းညှိနှိုင်းရေးကော်မတီ အစည်းအဝေးတွင် တင်ပြညှိနှိုင်း ဆွေးနွေးခဲ့ပါတယ်။ ထို့အပြင် ပို့ကုန် Quota ပိုမိုရရှိရေး၊ ဈေးကွက် ပိုမိုရရှိရေးအတွက် အရေးကြီးပုဂ္ဂိုလ်၏ ခရီးစဉ်အတွင်းတွင်လည်းကောင်း နှစ်နိုင်ငံနယ်စပ်ကုန်သွယ်မှု ပူးပေါင်းညှိနှိုင်းရေးကော်မတီအစည်းအဝေးများ၊ ခရိုင်အဆင့် အလုပ်သဘောကုန်သွယ်မှုဆွေးနွေးပွဲ များတွင် ထည့်သွင်းဆွေးနွေးလျက်ရှိပါတယ်။ ထို့အပြင် နိုင်ငံအတွင်း အခြားဒေသထွက်ပစ္စည်းများ တင်ပို့ရာမှာ သင့်တင့်မျှတသော ဈေးနှုန်းရရှိပြီး ဈေးကွက်ရရှိရေးအတွက် စီးပွားရေးနှင့် ကူးသန်းရောင်းဝယ်ရေးဝန်ကြီးဌာန ပြည်ထောင်စုဝန်ကြီး ဦးဆောင်၍ ဌာနဆိုင်ရာအကြီးအကဲများ၊ ကုမ္ပဏီလုပ်ငန်းရှင်များ ပါဝင်တဲ့ မြန်မာကိုယ်စားလှယ်အဖွဲ့များနိုင်ငံခြားသို့သွားရောက်တဲ့ခရီးစဉ်များမှာလည်း ညှိနှိုင်းဆွေးနွေးမှုများ ပြုလုပ်လျက်ရှိပါတယ်။ ယင်းသို့ ဆောင်ရွက်ပေးမှုကြောင့် ရှမ်းပြည်နယ်အပါအဝင် သီးနှံများ ဘဏ္ဍာနှစ်အလိုက် ပြည်ပကို တင်ပို့မှုအခြေအနေမှာ ၂၀၁၇-၂၀၁၈ ဘဏ္ဍာရေးနှစ်တွင် ကော်ဖီစေ့ တန်ချိန် (၇၆၂.၈)တန်၊ လက်ဖက်တန်ချိန် (၄၉၀၈)တန်၊ ထောပတ်သီးတန်ချိန် (၁၂၃၅.၅)တန်၊ မက္ကတေးနီးယား တန်ချိန်(၁၅၀)တို့ကို တင်ပို့နိုင်ခဲ့ပြီး ၂၀၁၈-၂၀၁၉ ဘဏ္ဍာရေးနှစ် အောက်တိုဘာလမှ မေလ ၃ ရက်နေ့အထိ ကော်ဖီစေ့တန်ချိန် (၄၆၁.၄၀၉)တန်၊ လက်ဖက်တန်ချိန် (၂၀၂၁.၇၄၁)တန်၊ ထောပတ်သီးတန်ချိန် (၃၁၈၀.၁၃၃)တန်နှင့် မက္ကတေးနီးယားတန်ချိန် (၁၂၀.၂)တန်ကို တင်ပို့နိုင်ခဲ့ ပါတယ်။ သို့ဖြစ်ပါ၍ ရှမ်းပြည်နယ်တောင်ပိုင်း ပင်းတယမြို့နယ်နှင့် ရွာငံမြို့နယ်အတွင်းရှိ အော်ဂဲနစ်စိုက်ပျိုးသည့် တောင်သူများအတွက် ပြည်တွင်း၊ ပြည်ပဈေးကွက်ကို ချိတ်ဆက်ပေး လျက်ရှိပါကြောင်းနဲ့ စိုက်ပျိုးရေးဦးစီးဌာနကလည်း နည်းပညာနှင့် ထုတ်လုပ်မှုကို ပံ့ပိုးပေးလျက် ရှိပါကြောင်း ဖြေကြားအပ်ပါတယ်။ ကျေးဇူးတင်ပါတယ်။</speech>
<speech type='speaker'>မေးခွန်းလာရောက် ဖြေကြားပေးတဲ့ ပြည်ထောင်စုအဆင့် အဖွဲ့အစည်း ဝင်များ မိမိအစီအစဉ် ပြီးဆုံးလျှင် ပြန်လည် ထွက်ခွာနိုင်ပါတယ်။ ဆက်လက်ပြီး လွှတ်တော်ကိုယ်စားလှယ်သုံးဦး မေးမြန်းတဲ့ မေးခွန်းများဟာ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန၊ ဒုတိယဝန်ကြီး တစ်ဦးတည်းက ဖြေကြားမယ့် မေးခွန်းများ ဖြစ်ပါတယ်။ လွှတ်တော်ကိုယ်စားလှယ်များက သက်ဆိုင်ရာ မေးခွန်းတွေကို တစ်ဆက်တည်း မေးမြန်းပြီးမှ ဒုတိယဝန်ကြီးက တစ်ခုချင်း ဖြေကြားပေးဖို့ ဖြစ်ပါတယ်</speech>
<title>ရခိုင်ပြည်နယ်၊ မြောက်ဦးမြို့နယ်ရှိ ကုလားပုန်း နတ်ချောင်း ရေငန်တား တာတမံတွင် ဆည်ဖို့ရန် ကျန်နေသည့် အရှည်ပေ (၂၁၀၀၀)ကို ဆက်လက်ဆည်ဖို့ပေးရန်နှင့် လုံလောက်သော ရေနုတ်ပေါက် များကို ပြုလုပ်ပေးရန် အစီအစဉ် ရှိ/မရှိနှင့် စပ်လျဉ်းသည့် မေးခွန်း</title>
<speech type='speaker'>ပထမဦးစွာ ရခိုင်ပြည်နယ် မဲဆန္ဒနယ်အမှတ်(၄)မှ ဦးကျော်ကျော် က ရခိုင်ပြည်နယ်၊ မြောက်ဦးမြို့နယ်ရှိ ကုလားပုန်းနတ်ချောင်း ရေငန်တားတာတမံတွင် ဆည်ဖို့ရန် ကျန်နေသည့် အရှည်ပေ (၂၁၀၀၀)ကို ဆက်လက်ဆည်ဖို့ပေးရန်နှင့် လုံလောက်သော ရေနုတ်ပေါက် များကို ပြုလုပ်ပေးရန် အစီအစဉ် ရှိ/မရှိနှင့် စပ်လျဉ်းတဲ့မေးခွန်း မေးမြန်းဖို့ ဖြစ်ပါတယ်</speech>
<speech><mp id='946'>ဦးကျော်ကျော်၊ ရခိုင်ပြည်နယ် မဲဆန္ဒနယ်အမှတ်(၄)</mp>အားလုံးကို မင်္ဂလာပါလို့ နှုတ်ဆက်ပါတယ်။ ကျွန်တော်ကတော့ ရခိုင်ပြည်နယ် မဲဆန္ဒနယ်အမှတ်(၄)မှ အမျိုးသားလွှတ်တော် ကိုယ်စားလှယ် ဦးကျော်ကျော် ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ မေးခွန်း မေးရတဲ့ အကြောင်းရင်းကို ရှင်းလင်းတင်ပြပေးပါမယ်။ မြောက်ဦးမြို့နယ်မှာရှိတဲ့ ကုလားပုန်းနတ်ချောင်း တာတမံဟာ ဒီမြို့နယ်ရဲ့ တစ်ခုတည်းသော ရေငန်တားတာတမံဆည် ဖြစ်ပါတယ်။ ကုလားပုန်း နတ်ချောင်း ရေငန်တားတာတမံမှာ လွန်ခဲ့တဲ့နှစ်(၂၀)ခန့်က စတင်ပြီးတော့ ယိုယွင်းပျက်စီးလျက် ရှိခဲ့ပါတယ်။ ဒါကြောင့် နိုင်ငံတော်အစိုးရက ၂၀၁၅-၂၀၁၆ ဘဏ္ဍာရေးနှစ်မှစပြီး ၂၀၁၇-၂၀၁၈ ဘဏ္ဍာရေးနှစ်အထိ (၃)နှစ်တိုင်တိုင် တာတမံဆည်ဖို့ခြင်းလုပ်ငန်းနှင့် ရေတံခါး (၂)ခုကို ပြုလုပ်ပေး နိုင်ခဲ့ပါတယ်။ နောက်ထပ် ပျက်စီးနေတဲ့ တာတမံအား ဆည်ဖို့ဖို့ အရှည်ပေ (၂၁၀၀၀) ကျန်နေသေး ပါတယ်။ အဆိုပါ တာတမံအား ဆည်ဖို့ရန် ၂၀၁၈-၂၀၁၉ ဘဏ္ဍာရေးနှစ်တွင်လည်း ဘဏ္ဍာငွေ ခွင့်ပြုချက် မရရှိခဲ့ဘူးလို့ သိရပါတယ်။ နတ်ချောင်းကျေးရွာအုပ်စုမှာ တာတမံနဲ့ဆက်စပ်လျက်ရှိတဲ့ နတ်ချောင်း အရှေ့ကွင်းနဲ့ အနောက်ကွင်းတို့ဟာ ရေနက်ကွင်းဖြစ်နေတာကြောင့် လယ်ယာမြေဧက (၁၀၀၀)ခန့်ဟာ ရေလွှမ်းမိုးမှု ခံနေရပါတယ်။ ဒါကြောင့် အချိန်မီ လယ်ယာထွန်ယက်စိုက်ပျိုးမှု မပြုလုပ်နိုင်ဖြစ်နေပြီး ထွန်ယက် စိုက်ပျိုးထားတဲ့ စပါးခင်းတွေဟာလည်း ပျက်စီးမှု အစရှိတဲ့အခက်အခဲများနဲ့ ရင်ဆိုင်နေကြရပါတယ်။ ရေနက်ကွင်းမှာ ရေပြည့်ရေလျှံမှုတွေအတွက် ရေနုတ်ပေါက် လုံလောက်စွာပြုလုပ်ပေးဖို့ လိုအပ်မှာ ဖြစ်ပါတယ်။ မိုးစပါးစိုက်ပျိုးတဲ့ စုစုပေါင်းစိုက်ဧကမှာလည်း (၆၄၃၀)ဖြစ်ပါတယ်။ တာတမံကို ပြီးစီး အောင်မပြုလုပ်နိုင်သေးတာကြောင့် စပါးအထွက်နှုန်း လျော့ကျတာနဲ့ ကြုံနေရပါတယ်။ ဒီတာတမံ မပျက်စီးမီအချိန်ကဆိုလို့ရှိရင် ဆောင်းရာသီ သီးနှံများလည်း အသင့်အတင့် စိုက်ပျိုးနိုင်ခဲ့ပါတယ်။ သို့ဖြစ်ပါ၍ မြောက်ဦးမြို့နယ်ရှိ ကုလားပုန်းနတ်ချောင်း ရေငန်တားတာတမံ ဆည်ဖို့ရန် ကျန်နေသေးတဲ့ အရှည်ပေ (၂၁၀၀၀)ကို ဆက်လက်ဆည်ဖို့ပေးရန်နဲ့ ရေနုတ်ပေါက်များ အလုံအလောက် ပြုလုပ်ပေးရန် အစီအစဉ် ရှိ/မရှိကို ဥက္ကဋ္ဌကြီးမှတစ်ဆင့် လေးစားစွာနဲ့ တင်ပြ မေးမြန်းအပ်ပါတယ်။</speech>
<title>မန္တလေးတိုင်းဒေသကြီး၊ ညောင်ဦးခရိုင်၊ ပုဂံ - ညောင်ဦးမြို့နယ်အတွင်းရှိ လွန်ခဲ့သော နှစ်ပေါင်း (၉၀၀) ခန့် ပုဂံခေတ် ကျန်စစ်သားမင်းကြီး တည်ဆောက်ခဲ့သော မြကန်တမံကြီးအား ဘက်စုံပြုပြင် ထိန်းသိမ်းဆောင်ရွက်ခြင်းလုပ်ငန်းများ ဆောင်ရွက်ပေးရန် အစီအစဉ် ရှိ/မရှိနှင့် စပ်လျဉ်းသည့် မေးခွန်း</title>
<speech type='speaker'>ဆက်လက်ပြီး မန္တလေးတိုင်းဒေသကြီး မဲဆန္ဒနယ်အမှတ်(၇)မှ ဦးကျော်တုတ် က မန္တလေးတိုင်းဒေသကြီး၊ ညောင်ဦးခရိုင်၊ ပုဂံ - ညောင်ဦးမြို့နယ်အတွင်းရှိ လွန်ခဲ့သော နှစ်ပေါင်း (၉၀၀)ခန့် ပုဂံခေတ် ကျန်စစ်သားမင်းကြီး တည်ဆောက်ခဲ့သော မြကန်တမံကြီးအား ဘက်စုံပြုပြင် ထိန်းသိမ်းဆောင်ရွက်ခြင်းလုပ်ငန်းများ ဆောင်ရွက်ပေးရန် အစီအစဉ် ရှိ/မရှိနှင့် စပ်လျဉ်းတဲ့မေးခွန်း မေးမြန်းဖို့ ဖြစ်ပါတယ်</speech>
<speech><mp id='925'>ဦးကျော်တုတ်၊ မန္တလေးတိုင်းဒေသကြီး မဲဆန္ဒနယ်အမှတ်(၇)</mp>လေးစားအပ်ပါသော အမျိုးသားလွှတ်တော်ဥက္ကဋ္ဌကြီးနှင့်တကွ ပြည်ထောင်စုအဆင့်ပုဂ္ဂိုလ်များ၊ အမျိုးသားလွှတ်တော် ကိုယ်စားလှယ်များအားလုံး ကိုယ်ရောစိတ်ပါ ကျန်းမာချမ်းသာပါစေကြောင်း ဆုတောင်းဂါရဝပြု နှုတ်ခွန်း ဆက်သအပ်ပါတယ်။ ကျွန်တော်ကတော့ မန္တလေးတိုင်းဒေသကြီး မဲဆန္ဒနယ်အမှတ်(၇)မှ အမျိုးသားလွှတ်တော်ကိုယ်စားလှယ် ဦးကျော်တုတ် ဖြစ်ပါတယ်။ မန္တလေးတိုင်းဒေသကြီး၊ ပုဂံ - ညောင်ဦးမြို့နယ်တွင် လွန်ခဲ့သော နှစ်ပေါင်း(၉၀၀)ခန့် ပုဂံခေတ်က ကျန်စစ်သားမင်းကြီး တည်ထား ခဲ့သော မြကန်တမံကြီးအား စိမ်းလန်းသာယာ စိုပြည်စေရေးအတွက် ဘက်စုံပြုပြင်ထိန်းသိမ်း ဆောင်ရွက်ခြင်း လုပ်ငန်းများ ဆောင်ရွက်ပေးရန် အစီအစဉ် ရှိ/မရှိ မေးမြန်းသွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ မြကန်တမံကြီးဟာ ပုဂံခေတ်က ထင်ရှား ကျော်စောခဲ့တဲ့ တစ်ဖက်ဆည်ကန်ကြီး ဖြစ်ပါတယ်။ ကျန်စစ်သားမင်းကြီးလက်ထက် တည်ဆောက်ခဲ့တဲ့ တောင်ကျချောင်းများကို ဆည်ထားသောတမံ ဖြစ်ပါတယ်။ နှစ်ပေါင်း (၉၀၀)ကျော်ခဲ့ပြီ ဖြစ်ပါတယ်။ ရှေးခေတ်ကဗျာမှာ မြကန်သာအတွင်း တောင်ကျချောင်းရေများ ပြည့်ဝင်ကြောင်း၊ ဆည်ဖို့ထားသော ကန်ပေါင်ကလည်း ခိုင်မာကြောင်း၊ ကြည်လင်အေးမြသော ရေပေါ်ဝယ် ကြာမျိုးစုံ ထုံထုံသင်းသင်း မွှေးကြိုင်နေကြောင်း၊ ငှက်အမျိုးပေါင်းစုံနေကြောင်း၊ တာဝတိံသာနတ်ပြည်က မဟာနန္ဒာကန်နှင့် ယ်တော်ဘုရားကြီးရဲ့ဆည်ပိတ်ထားခြင်း ဖြစ် မဏ (၁၀၅၀)ဧက ရှိပါတယ်။ မြက တူကြောင်း ရေးဖွဲ့ခဲ့ပါတယ်။ မွန်ဘာသာဖြင့် ရေးထိုးတဲ့ ကျောက်စာမှာ မြကန်ကို လက်ဆွဲချီကန်လို့ ခေါ်ပါတယ်။ ပြည်သူ့အတွက် ပြည်သူ့လုပ်အားဖြင့် ပြည်သူ့ကန်ကြီးကို တစ်ယောက်တစ်လက်ဖြင့် ပုဂံပြည်သူ၊ ပြည်သားတို့ စိတ်အားတက်ကြွစွာ ဝိုင်းဝန်းဆည်ဖို့ထားတယ်လို့ ဆိုလိုပါတယ်။ Power Point ဖြင့် တင်ပြခြင်းကို ခွင့်ပြုစေလိုပါတယ်။ မြကန်တမံကြီးဟာ တူရွင်းတောင် စွယ်တော်ဘုရားကြီးရဲ့ ခြေတော်ရင်း တူရွင်းတောင်စွယ်တန်း တောင်ခြေမှာ တည်ရှိပါတယ်။ တောင်ပုံဝ ချောင်းရေကို ဆည်ပိတ်ထားခြင်း ဖြစ်ပါတယ်။ ရေဆင်းဧရိယာ စတုရန်းမိုင် နှစ်စဉ်ပျမ်းမျှ စီးဝင်ရေ (၁၇၀၀)ဧကပေ ကန်ရေပြင် ရေလှောင်ပမာဏ (၁၀၅၀)ဧကပေ ရှိတယ်လို့သိရှိရပါတယ်။ ညောင်ဦးမြို့နယ်ရဲ့ နှစ်စဉ်ပျမ်းမျှ မိုးရေချိန်ဟာ (၂၀)လက်မအောက်မှာ ရှိပါတယ်။ မြကန်အား ထာဝစဉ် သာယာစိုပြည်ရန် ရေဝင်နည်းပါးသည့်နှစ်များမှာ မြစ်ရေတင်စနစ်ဖြင့် ဧရာဝတီမြစ်ရေကို လောကနန္ဒာ မြစ်ရေတင်မှယူပြီး ရေဖြည့်တင်းပေးရန် စီစဉ်ခဲ့ပါတယ်။ ရေဖြည့်တင်းပေးခြင်း လုပ်ငန်းကို ၂၀၀၅ ခုနှစ်မှ ၂၀၀၉ ခုနှစ်အထိ ဆောင်ရွက်ခဲ့ပါတယ်။ ၂၀၀၉ ခုနှစ်နောက်ပိုင်းမှာ ဆောင်ရွက်နိုင်ခြင်း မရှိတော့ပါဘူး။ ရှေးဟောင်းအမွေအနှစ် တစ်ခုဖြစ်၍ ခေတ်အဆက်ဆက် ပြုပြင်ထိန်းသိမ်းရေးလုပ်ငန်းများ လုပ်ဆောင်ခဲ့ပါတယ်။ ၁၉၅၅၁၉၅၆ ခုနှစ်မှာ မြေယာကျေးလက်ကြီးပွားတိုးတက်ရေး ကော်ပိုရေးရှင်း (မြေ - ကျေး - ရှင်း) မှ လည်းကောင်း၊ ၁၉၉၆-၁၉၉၇ ခုနှစ်မှာ ဆည်မြောင်းဦးစီးဌာန၊ တည်ဆောက်ရေး(၆)မှလည်းကောင်း ဘက်စုံပြုပြင်ခြင်းလုပ်ငန်းများ ဆောင်ရွက်ခဲ့ပါတယ်။ မိုးရွာသွန်းမှုနည်းပါးသော ဒေသအတွင်းရှိ တမံကြီးဖြစ်လို့ မိုးရေဝင်ရောက်မှု အခြေအနေများ များစွာဖန်တီးရန် လိုအပ်ပါတယ်။ တောင်ဇင်း ရွှေလှိုင်းချောင်းကို မြကန်တမံအထိ ရေပိုလွှဲများမှတစ်ဆင့် ရောက်ရှိအောင် ခေတ်အဆက်ဆက် စီမံဆောင်ရွက်ခဲ့ဖူးပါတယ်။ ကန်ကြီးကုန်းကျေးရွာနှင့် သဲပြင်တောကျေးရွာအကြားရှိ မင်းကန်ကြီး ကျိုးပေါက်ပြီး ၎င်းရွှေလှိုင်းချောင်းရေများကလည်းပဲ ကျိုးပေါက်ရာလမ်းအတိုင်း ဧရာဝတီမြစ်အတွင်းသို့ စီးဝင်သွားခဲ့တာပါ။ ၎င်းရွှေလှိုင်းချောင်းနှင့် တောင်ပုံဝချောင်းတို့အား မြကန်အတွင်းသို့ စီးဝင်အောင်ဆောင်ရွက်ခြင်း အပါအဝင် မြကန်တမံကြီး စိမ်းလန်းသာယာစိုပြည်ရေးအတွက် ဘက်စုံပြုပြင် ထိန်းသိမ်းခြင်းလုပ်ငန်းများအား ဆောင်ရွက်ရန် အစီအစဉ်ကို သိရှိလိုပါ၍ ဒေသခံပြည်သူများရဲ့ ကိုယ်စား၊ ရှေးဟောင်းအမွေအနှစ် ထိန်းသိမ်းလိုသူများရဲ့ ကိုယ်စား ဥက္ကဋ္ဌကြီးမှတစ်ဆင့် လေးစားစွာ မေးမြန်းအပ်ပါတယ်။ အားလုံးကို ကျေးဇူးတင်ပါတယ်။</speech>
<title>မြန်မာနိုင်ငံရှိ ဆည်မြောင်းတာတမံများ မိုးရာသီကာလ မိုးသည်းထန်စွာ ရွာသွန်းချိန်များတွင် ရေလှောင်တမံ ကျိုးပေါက်မှုများကို ကာကွယ်ရန် မည်သို့စီမံဆောင်ရွက်နေသည်ကို သိရှိလိုခြင်းနှင့် စပ်လျဉ်းသည့် မေးခွန်း</title>
<speech type='speaker'>ဆက်လက်ပြီး မကွေးတိုင်းဒေသကြီး မဲဆန္ဒနယ်အမှတ်(၉)မှ ဦးမြမင်းဆွေ က မြန်မာနိုင်ငံရှိ ဆည်မြောင်းတာတမံများ မိုးရာသီကာလ မိုးသည်းထန်စွာ ရွာသွန်းချိန်များတွင် ရေလှောင်တမံ ကျိုးပေါက်မှုများကို ကာကွယ်ရန် မည်သို့စီမံ ဆောင်ရွက်နေသည်ကို သိရှိလိုခြင်းနှင့် စပ်လျဉ်းတဲ့မေးခွန်း မေးမြန်းဖို့ ဖြစ်ပါတယ်</speech>
<speech><mp id='915'>ဦးမြမင်းဆွေ၊ မကွေးတိုင်းဒေသကြီး မဲဆန္ဒနယ်အမှတ်(၉)</mp>လေးစားအပ်ပါသော အမျိုးသားလွှတ်တော်ဥက္ကဋ္ဌကြီးနှင့်တကွ လွှတ်တော်တစ်ရပ်လုံးကို မင်္ဂလာပါလို့ ဦးစွာ နှုတ်ခွန်း ဆက်သ ဂါရဝပြုပါတယ်။ ကျွန်တော်ကတော့ မကွေးတိုင်းဒေသကြီး မဲဆန္ဒနယ်အမှတ်(၉)မှ အမျိုးသားလွှတ်တော်ကိုယ်စားလှယ် ဦးမြမင်းဆွေ ဖြစ်ပါတယ်။ ဒီမေးခွန်း မေးမြန်းရတဲ့ အကြောင်းအရင်းကို အနည်းငယ် ရှင်းပြလိုပါတယ်။ လေးစားအပ်ပါသော အမျိုးသားလွှတ်တော်ဥက္ကဋ္ဌကြီးခင်ဗျာ။ ကျွန်တော်တို့ နိုင်ငံမှာ စိုက်ပျိုးရေရရှိဖို့ ဆည်မြောင်းတာတမံတွေကို ခေတ်အဆက်ဆက် တည်ဆောက်ခဲ့ကြတာ ဖြစ်ပါတယ်။ ဆည်မြောင်းတွေဟာ ကျွန်တော်တို့ ပြည်သူတွေအတွက် ကောင်းကျိုးများစွာ ဖြစ်ထွန်းစေသလိုပဲ ဆိုးကျိုးတွေလည်း ရှိပါတယ်။ ဆိုးကျိုးတွေဟာ သဘာဝဘေးအန္တရာယ် အမျိုးမျိုးကြောင့် ဖြစ်ပေါ်ရ သလို တာဝန်ရှိသူအဆင့်ဆင့်ရဲ့ ပေါ့လျော့မှု၊ တာဝန်ယူမှု၊ တာဝန်ခံမှုတွေ အားနည်းခဲ့ကြလို့လည်း ဖြစ်ပေါ်လာတာကို တွေ့ရမှာဖြစ်ပါတယ်။ ဒီနေ့ ကျွန်တော်တို့ နိုင်ငံဟာ သဘာဝဘေးအန္တရာယ် အမျိုးမျိုးကို နှစ်စဉ် ရင်ဆိုင်ကြုံတွေ့နေရတာဖြစ်ပါတယ်။ မုန်တိုင်းတွေ၊ ငလျင်တွေ၊ မိုးသည်းထန်စွာ ရွာတဲ့အခါမှာ ရေကြီးရေလျှံတာတွေ နှစ်စဉ် ပြည်နယ်နှင့် တိုင်းဒေသကြီး အသီးသီးမှာ တွေ့ကြုံခံစား နေကြရတာ ဖြစ်ပါတယ်။ ဒီလို သဘာဝဘေးအန္တရာယ်တွေနဲ့ ကြုံတွေ့လာတဲ့အခါမှာ ကျွန်တော်တို့ နိုင်ငံမှာ တည်ဆောက်ထားတဲ့ ဆည်မြောင်းတာတမံတွေရဲ့ ကြံ့ခိုင်မှုဟာ မေးခွန်းထုတ်စရာ ဖြစ်လာ ပါတယ်။ နောက် မိုးသည်းထန်စွာ ရွာသွန်းတဲ့အချိန်မှာ တမံကြီးတွေရဲ့ ရေပိုလွှဲတွေဟာ ရေစီးအရှိန် ကြောင့် ရေပိုလွှဲတွေ ပြိုကျပျက်စီးပြီး ရေကြီးရေလျှံမှုတွေ ဖြစ်ပေါ်လာတာကို တွေ့ရမှာဖြစ်ပါတယ်။ ကျွန်တော်တို့နိုင်ငံမှာ ဒီလိုအဖြစ်အပျက်တွေ များစွာကြုံတွေ့ခဲ့ရတာ တွေ့ရမှာဖြစ်ပါတယ်။ ၂၀၁၁ ခုနှစ် ဂီရိ မုန်တိုင်းအပြီးမှာ ပခုက္ကူမှာရှိတဲ့ ရွှေချောင်း ချောင်းရေကြီးနေတဲ့အချိန်မှာ အပေါ်ပိုင်းမှာ ရှိတဲ့ ဆည်ရေတွေကြောင့် ကျွန်တော်တို့ ပြည်သူတွေရဲ့ အသက်အိုးအိမ်ပေါင်းများစွာ ပျက်စီးဆုံးရှုံး ခဲ့ကြတာ ငြင်းလို့မရတဲ့ အဖြစ်အပျက်တစ်ခုလည်း ဖြစ်ပါတယ်။ အနီးဆုံး အဖြစ်အပျက်တစ်ခုကို ကြည့်မယ်ဆိုရင် ၂၈-၈-၂၀၁၈ ရက်နေ့က ဆွာချောင်း ရေလှောင်တမံ ရေပိုလွှဲပြိုကျပြီး ပြည်သူများစွာ ရေဘေးသင့်ခဲ့ကြတာဖြစ်ပါတယ်။ ကျေးရွာပေါင်း(၈၀) ရေလွှမ်းမိုးခံခဲ့ရပြီး အမြန်လမ်းပေါ်မှာရှိတဲ့ ဆွာချောင်းတံတား ပျက်စီးခဲ့ရသလို အခြားပျက်စီးမှုပေါင်းများစွာ ဖြစ်ခဲ့ရ ပါတယ်။ ဒီအဖြစ်တွေဟာ တာဝန်ရှိသူအဆင့်ဆင့်ရဲ့ ပေါ့လျော့မှုတွေ၊ တာဝန်ယူမှု၊ တာဝန်ခံမှုတွေ အားနည်းခဲ့ကြလို့ ဖြစ်ခဲ့ ကြတာဖြစ်ပါတယ်။ ဆွာချောင်း ရေလှောင်တမံနဲ့ပတ်သက်ပြီး လက်ရှိ တာဝန်ရှိတဲ့ ဝန်ကြီးဌာန အနေနဲ့ တာဝန်ယူမှု၊ တာဝန်ခံမှုအပိုင်းမှာ ထုတ်ဖော်ဖြေရှင်းခြင်း မရှိခဲ့တာလည်း စိတ်မကောင်း စရာပဲဖြစ်ပါတယ်။ လေးစားအပ်ပါသော အမျိုးသားလွှတ်တော်ဥက္ကဋ္ဌကြီးခင်ဗျား။ ဒီနေ့ ဆည်ကြီးများရဲ့ အနီးမှာနေထိုင်ကြတဲ့ ကျွန်တော်တို့ ပြည်သူတွေဟာ စိုးရိမ်ကြောင့်ကြစွာနဲ့ နေထိုင်နေကြရတာ ဖြစ်ပါတယ်။ ၈-၂-၂၀၁၉ရက်နေ့မှာလည်း တောင်နဝင်းဆည် ကျိုးပေါက်တယ်လို့ ကောလာဟလတွေ ဖြစ်ပေါ်ခဲ့တဲ့အတွက် ပြည်သူများစွာ အထိတ်တလန့်ဖြစ်ခဲ့ရပါတယ်။ ဆည်ကြီးတွေရဲ့ အနီးမှာ နေထိုင်ကြတဲ့ ပြည်သူတွေအတွက် အသိပညာပေးဖို့ လုပ်ငန်းတွေကိုလည်း ကျွန်တော်တို့ လုပ်ဆောင်ပေးဖို့ လိုအပ်ပါတယ်။ တကယ်လို့ သဘာဝဘေးတစ်ခုခုကြောင့် ဆည်မြောင်းတာတမံကြီးတွေ ကျိုးပေါက်ခဲ့ရင် ပြည်သူတွေအနေနဲ့ ဘာတွေလုပ်ရမယ်ဆိုတဲ့ လေ့ကျင့်တာတွေ၊ ပညာပေးတာတွေ၊ ဇာတ်တိုက်မှုတွေကိုလည်း လုပ်ဆောင်ဖို့ လိုအပ်နေတာဖြစ်ပါတယ်။ ဒါကြောင့် ဒီနေ့ အမျိုးသားလွှတ်တော်ဥက္ကဋ္ဌကြီးမှတစ်ဆင့် စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနကို မေးမြန်းလိုတာက မိုးရာသီကာလမှာ ရေလှောင်တမံကြီးတွေ ကျိုးပေါက်မှု မရှိအောင် သက်ဆိုင်ရာ ဝန်ကြီးဌာနအနေနဲ့ မည်သို့ စီမံဆောင်ရွက်နေသည်ကို သိရှိလို၍ မေးခွန်း မေးမြန်းရခြင်းဖြစ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>မေးခွန်းများနဲ့ ပတ်သက်ပြီး စိုက်ပျိုးရေး၊ မွေးမြူရေးနှင့် ဆည်မြောင်း ဝန်ကြီးဌာန၊ ဒုတိယဝန်ကြီးက တစ်ခုချင်း ဖြေကြားပေးဖို့ ဖြစ်ပါတယ်</speech>
<speech><agency id='11'>ဦးလှကျော် (ဒုတိယဝန်ကြီး၊ စိုက်ပျိုးရေး၊ မွေးမြူရေးနှင့်ဆည်မြောင်းဝန်ကြီးဌာန)</agency>လေးစားအပ်ပါသော အမျိုးသားလွှတ်တော်ဥက္ကဋ္ဌကြီးနှင့် အမျိုးသားလွှတ်တော်ကိုယ်စားလှယ်များ ခင်ဗျာ။ ဦးစွာ ရခိုင်ပြည်နယ် မဲဆန္ဒနယ်အမှတ်()မှ အမျိုးသားလွှတ်တော်ကိုယ်စားလှယ် ဦးကျော်ကျော် ရဲ့ ရခိုင်ပြည်နယ်၊ မြောက်ဦးမြို့နယ်မှာရှိတဲ့ ကုလားပုန်းနတ်ချောင်း ရေငန်တား တာတမံတွင် ဆည်ဖို့ရန်ကျန်နေတဲ့ အရှည်ပေ(၂၁၀၀၀)ကို ဆက်လက်ဆည်ဖို့ပေးရန်နှင့် လုံလောက် သော ရေနုတ်ပေါက်များကို ပြုလုပ်ပေးရန် အစီအစဉ် ရှိ/မရှိနှင့် စပ်လျဉ်းတဲ့မေးခွန်းအပေါ် ရခိုင် ပြည်နယ်အစိုးရအဖွဲ့ရဲ့ ဖြေကြားချက်နှင့်အတူ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီး ဌာနမှ ဒုတိယဝန်ကြီး ဦးလှကျော် က ပေါင်းစပ်ဖြေကြားပါမယ်။ ဥက္ကဋ္ဌကြီးခင်ဗျား။ မြောက်ဦးမြို့နယ်မှာရှိတဲ့ ကုလားပုန်းကျွန်းပတ်တာကို ၁၉၇၁ ခုနှစ်က တည်ဆောက်ခဲ့တာ ဖြစ်ပါတယ်။ ဆည်မြောင်းနှင့် ရေအသုံးချမှုစီမံခန့်ခွဲရေးဦးစီးဌာနကနေ ထိန်းသိမ်းထားတဲ့ ကျွန်းပတ်တာ ဖြစ်ပါတယ်။ ကျွန်းပတ်တာရဲ့ အလျားဟာ ပေ(၈၇၆၀၀)ခန့် ရှည်လျားပြီးတော့ လယ်မြေဧက (၈၇၃၀)ကို ရေငန်တားပေးနိုင်တဲ့ ပင်လယ်ရေငန် ဝင်ရောက်မှုမှ ကာကွယ်ပေးလျက် ရှိတဲ့တာ ဖြစ်ပါတယ်။ ဒီရေငန်တားတာဟာ တည်ဆောက်ခဲ့တဲ့ သက်တမ်း ကြာမြင့်လာတာနဲ့အမျှ တာပေါင်နိမ့်ကျ ကျိုးပေါက်မှုတွေကလည်းပဲ ဖြစ်ပေါ်လျက်ရှိပါတယ်။ ပြီးခဲ့တဲ့ ၂၀၁၅ - ၂၀၁၆ ဘဏ္ဍာနှစ်မှာ ဆည်မြောင်းနှင့် ရေအသုံးချမှုစီမံခန့်ခွဲရေးဦးစီးဌာနအနေနဲ့ ပြည်ထောင်စုဘတ်ဂျက် ပြည်နယ်အစိုးရအဖွဲ့ဘတ်ဂျက်နဲ့ စုစုပေါင်းအလျားပေ (၆၆၃၀၀)ပေကို တာပုံစံကျ စနစ်တကျပြုပြင်ပေးခဲ့ပါတယ်။ ကျန်ရှိတဲ့ လုပ်ငန်းတွေအနေနဲ့ တာအလျားပေ(၂၁၃၀၀)ကို တာပုံစံကျ ပြုပြင်ခြင်းလုပ်ငန်း (၅ x ၆)ပေ (၄)ပေါက် ရေတံခါး(၁)ခုနှင့် (၅ x ၆)ပေ (၅)ပေါက် ရေတံခါး(၁)ခု တည်ဆောက်ခြင်းလုပ်ငန်းတွေကို ဆက်လက်ဆောင်ရွက်သွားဖို့ ရှိပါတယ်။ ဥက္ကဋ္ဌကြီးခင်ဗျာ။ တာပုံစံကျ ပြန်လည်ပြုပြင်ဖို့ လိုအပ်တဲ့ အလျားပေ (၂၁၃၀၀)ပေ အနက်ကနေ ဦးစွာ အလျားပေ(၁၀၅၀၀)ကို ပြုပြင်နိုင်ဖို့အတွက် လိုအပ်တဲ့ရန်ပုံငွေ ကျပ်(၉၅)သန်းကို ယခု ၂၀၁၈-၂၀၁၉ ဘဏ္ဍာရေးနှစ် ရခိုင်ပြည်နယ်အစိုးရအဖွဲ့ရဲ့ ဖြည့်စွက်ရန်ပုံငွေမှာ တင်ပြတောင်းခံ ထားပြီးဖြစ်ပါတယ်။ ဆက်လက်ဆောင်ရွက်ဖို့ကျန်တဲ့ တာအလျားပေ (၁၀၈၀၀)ကို တာပုံစံကျ ပြုပြင်ခြင်း (၅ x ၆)ပေ (၄)ပေါက်နှင့် (၅ x ၆)ပေ (၅)ပေါက် ရေတံခါး(၂)ခု တည်ဆောက်ခြင်း လုပ်ငန်းတွေအတွက်ကိုတော့ လိုအပ်တဲ့ရန်ပုံငွေ ကျပ်သန်း (၅၂၂)သန်း ဖြစ်ပါတယ်။ ဒီ ကျပ်သန်း (၅၂၂)သန်းကိုတော့ ၂၀၁၉-၂၀၂၀ ဘဏ္ဍာရေးနှစ် ရခိုင်ပြည်နယ်အစိုးရအဖွဲ့ မူလရန်ပုံငွေမှာ ထည့်သွင်းလျာထား တင်ပြတောင်းခံထားပါကြောင်းနှင့် ရန်ပုံငွေရရှိမှုအပေါ် မူတည်ပြီး လုပ်ငန်း များကို အကောင်အထည်ဖော် ဆောင်ရွက်ပေးသွားမည်ဖြစ်ပါကြောင်း ရခိုင်ပြည်နယ်အစိုးရအဖွဲ့ရဲ့ ဖြေကြားချက်နှင့်အတူ ပေါင်းစပ်ရှင်းလင်း ဖြေကြားအပ်ပါတယ်။ လေးစားအပ်ပါသော အမျိုးသားလွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များ ခင်ဗျား။ မန္တလေးတိုင်းဒေသကြီး မဲဆန္ဒနယ်အမှတ်(၇)မှ အမျိုးသားလွှတ်တော်ကိုယ်စားလှယ် ဦးကျော်တုတ် ရဲ့ မန္တလေးတိုင်းဒေသကြီး၊ ညောင်ဦးခရိုင်၊ ပုဂံ - ညောင်ဦးမြို့နယ်အတွင်း လွန်ခဲ့တဲ့ နှစ်ပေါင်း(၉၀၀)ခန့်က ပုဂံခေတ် ကျန်စစ်သားမင်းကြီး တည်ဆောက်ခဲ့တဲ့ မြကန် ရေလှောင်တမံကြီးကို ဘက်စုံပြုပြင်ထိန်းသိမ်းဆောင်ရွက်ခြင်းလုပ်ငန်းများ ဆောင်ရွက်ပေးရန် အစီအစဉ် ရှိ/မရှိနှင့် စပ်လျဉ်းတဲ့မေးခွန်းအပေါ် မန္တလေးတိုင်းဒေသကြီးအစိုးရအဖွဲ့ ဖြေကြားချက်နှင့်အတူ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနမှ ပေါင်းစပ်ဖြေကြားပေးပါမယ်။ ဥက္ကဋ္ဌကြီးခင်ဗျား။ မန္တလေးတိုင်းဒေသကြီး၊ ညောင်ဦးခရိုင်၊ ညောင်ဦးမြို့နယ်၊ ညောင်တို ကျေးရွာအနီးမှာရှိတဲ့ မြကန်ဟာ ပုဂံခေတ် လွန်ခဲ့တဲ့နှစ်ပေါင်း (၈၇၀)ကျော်ခန့်က ကျန်စစ်သားမင်း တည်ဆောက်ခဲ့တဲ့ ကန်တစ်ခုဖြစ်ပါတယ်။ လက်ရှိအခြေအနေမှာ ပုဂံရှေးဟောင်းယဉ်ကျေးမှု နယ်မြေဒေသရဲ့ ယဉ်ကျေးမှုအမွေအနှစ် ပြယုဂ်တစ်ခုအဖြစ် တည်ရှိခဲ့တဲ့ ကန်ကြီးလည်း ဖြစ်ပါတယ်။ မြကန်ရဲ့ ဆည်ရေသောက်ဧရိယာဟာ စိစစ်ချက်အရ ဧက (၁၃၀)ခန့်ရှိပါတယ်။ အဆိုပါ ဒေသဟာ နှစ်စဉ် ပျမ်းမျှမိုးရေချိန်လက်မ (၂၀)ခန့်သာရပါတယ်။ မိုးနည်းရေရှားဒေသဖြစ်တဲ့အလျောက်လည်းပဲ ကန်အတွင်း ရေလုံလောက်မှု နည်းတဲ့အခြေအနေဖြစ်ပါတယ်။ ခေတ်အဆက်ဆက် ပြုပြင်မွမ်းမံခြင်း လုပ်ငန်းတွေ ဆောင်ရွက်ခဲ့မှုကို ထုတ်နုတ်တင်ပြပါမယ်။ ၁၉၅၅ ခုနှစ် အဲဒီအချိန်က မြေယာကျေးလက်ကြီးပွားတိုးတက်ရေး ကော်ပိုရေးရှင်း ARTC အနေနဲ့လည်းကောင်း၊ ၁၉၉၆ ခုနှစ်နှင့် ၂၀၀၅ ခုနှစ်များမှာ ဆည်မြောင်းနှင့် ရေအသုံးချမှု စီမံခန့်ခွဲရေးဦးစီးဌာနအနေနဲ့လည်းကောင်း လိုအပ်တဲ့ ပြုပြင်မွမ်းမံခြင်းလုပ်ငန်းတွေကို ဆောင်ရွက် ခဲ့ပါတယ်။ လက်ရှိမှာလည်း ပုံမှန်ပြုပြင်ထိန်းသိမ်းခြင်းလုပ်ငန်းများ ဆောင်ရွက်လျက်ရှိကြောင်း တင်ပြအပ်ပါတယ်။ ၂၀၀၅ ခုနှစ်ကနေ ၂၀၀၉ ခုနှစ်အထိ လောကနန္ဒာ လျှပ်စစ်မြစ်ရေတင်လုပ်ငန်း ကနေ ဧရာဝတီမြစ်ရေကို တင်ယူပြီး မြကန်အတွင်း ရေဖြည့်တင်းခြင်းလုပ်ငန်းကို ဆောင်ရွက်ခဲ့ပါတယ်။ ဒီလိုဆောင်ရွက်ရာမှာ လျှပ်စစ်ဓာတ်အား ကုန်ကျစရိတ် များပြားလွန်းတဲ့အတွက် မြစ်ရေတင် လုပ်ငန်းတွေနဲ့ ၎င်းရဲ့ ပင်မလုပ်ငန်းဖြစ်တဲ့ ရေသောက်ဧရိယာတွေကို စိုက်ပျိုးရေပေးဝေရေး ဦးစားပေး ဆောင်ရွက်ရန် လိုအပ်လာတဲ့အတွက် ၂၀၀၉ ခုနှစ်နောက်ပိုင်းမှာ မြကန်အတွင်းကို ရေဖြည့်တင်းပေးခြင်း မပြုနိုင်တဲ့အခြေအနေဖြစ်ကြောင်း စိစစ်တင်ပြအပ်ပါတယ်။ ဥက္ကဋ္ဌကြီးခင်ဗျား။ တောင်ဇင်းရွှေလှိုင်းချောင်းမှရေကို မြကန်ထိရောက်အောင် ပို့ဆောင်ဖို့နဲ့ စပ်လျဉ်းပြီး တင်ပြပါမယ်။ အဆိုပါချောင်းဟာ မိုးရွာသွန်းတဲ့အချိန်မှသာ ရေစီးဆင်းမှုရှိပြီး အခြား အချိန်များမှာ ရေစီးဆင်းမှုမရှိတဲ့ သဲချောင်းဖြစ်ပါတယ်။ သဲပြင်တောရွာအနီးမှာရှိတဲ့ မင်းကန်ကြီး (ကန်ကြီးကုန်းကန်) မြေဖို့ပြုပြင်ခြင်းနှင့် ရေပိုလွှဲဆည် တည်ဆောက်ခြင်းနှင့်အတူ အလျားပေ (၂၀၀၀)ခန့် ရေလွှဲမြောင်းတူးဖော်ခြင်း၊ လက်ဝဲကျေးရွာအနီးမှာရှိတဲ့ ရတနာဘုမ္မိကန် မြေဖို့ပြုပြင် ခြင်းနှင့် ရေပိုလွှဲတည်ဆောက်ခြင်း ထို့အတူ ရတနာဘုမ္မိကန်ကနေ မြကန်အရောက် ရေလွှဲမြောင်း တူးဖော်ခြင်း စတဲ့လုပ်ငန်းများကို ဆောင်ရွက်ရန် လိုအပ်မှာဖြစ်ပါတယ်။ လုပ်ငန်းပမာဏ ကြီးမားစွာဆောင်ရွက်ရမည်ဖြစ်၍ ကုန်ကျစရိတ်လည်း များပြားမှာ ဖြစ်ပါတယ်။ သို့ဖြစ်တဲ့အတွက် လက်တွေ့ အခြေအနေအပေါ်မှာ သုံးသပ်ပြီး ဒေသတွင်း မိုးရွာသွန်းမှုနှင့်အညီ ကန်အတွင်း ရေဝင်ရောက်မှု ရှိလာတဲ့ အခြေအနေအပေါ်မှာ ဆည်မြောင်းနှင့် ရေအသုံးချမှုစီမံခန့်ခွဲရေးဦးစီးဌာနက လိုအပ်သလို ထိန်းသိမ်းဆောင်ရွက်နိုင်မယ့် အနေအထားသာရှိကာ မြကန်ရဲ့ ရေဝေရေလဲကို တစ်ဖက်မှ ထိန်းသိမ်းဆောင်ရွက်ပေးလျက်ရှိသလို ဒီ ရေဝေရေလဲ ထိန်းသိမ်းခြင်းကတစ်ဆင့် ကန်ရေဝင်မှု ပိုမိုရရှိနိုင်ရေး အတွက်ကိုလည်း ဆောင်ရွက်သွားရန်ရှိမည်ဖြစ်ပါကြောင်း တိုင်းဒေသကြီးအစိုးရအဖွဲ့ရဲ့ ဖြေကြားချက်နှင့် အတူ ပေါင်းစပ်ရှင်းလင်း ဖြေကြားအပ်ပါတယ်။ လေးစားအပ်ပါသော အမျိုးသားလွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်များ ခင်ဗျား။ ဆက်လက်ပြီး မကွေးတိုင်းဒေသကြီး မဲဆန္ဒနယ်အမှတ်(၉)မှ အမျိုးသားလွှတ်တော် ကိုယ်စားလှယ် ဦးမြမင်းဆွေ ရဲ့ မေးခွန်းကို စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနမှ ဖြေကြားသွားပါမယ်။ လွှတ်တော်ကိုယ်စားလှယ်ကြီးရဲ့ မေးခွန်းအနေနဲ့ လက်ရှိအခြေအနေတွေဟာ အလေးအနက်ထား ဆောင်ရွက်နေတဲ့ ကိစ္စဖြစ်တဲ့အလျောက် အချိန်အနည်းငယ်ရယူ ဖြေကြားခွင့် ပြုနိုင်ပါရန် တင်ပြအပ်ပါတယ်။ ဒီမေးခွန်းကြောင့်လည်း အများပြည်သူတွေ ကျယ်ကျယ်ပြန့်ပြန့် သိမြင်လာနိုင်မှာ ဖြစ်စေတဲ့အတွက် မေးမြန်းတဲ့ လွှတ်တော်ကိုယ်စားလှယ်ကြီးကိုလည်း အထူးပင် ကျေးဇူးတင်ရှိပါကြောင်း တင်ပြလိုပါတယ်။ ဥက္ကဋ္ဌကြီးခင်ဗျား။ မြန်မာနိုင်ငံဟာ အခြားကမ္ဘာ့ နိုင်ငံတွေထက် ရေချိုသယံဇာတ များစွာ ပေါများသော်လည်းပဲ လွန်ခဲ့တဲ့ (၁၀)စုနှစ်ကာလအတွင်း ရာသီဥတုပြောင်းလဲမှု ဖြစ်စဉ်တွေကြောင့် မိုးခေါင်ပြီး ပူပြင်းခြောက်သွေ့ခြင်း၊ ရေကြီးခြင်း၊ ဘေးအန္တရာယ်တွေကို ရင်ဆိုင်ကြုံတွေ့ခဲ့ရပါတယ်။ လက်ရှိနှင့် အနာဂတ်ကာလမှာလည်း တွေ့ကြုံခံစားရနိုင်တဲ့ အခြေအနေတွေ ဖြစ်ပေါ်လျက် ရှိပါတယ်။ ရာသီဥတုပြောင်းလဲမှုရဲ့ သက်ရောက်မှုကြောင့် မုတ်သုံအဝင်နောက်ကျပြီး အထွက်စောတဲ့အတွက် မုတ်သုံကာလ တိုတောင်းခြင်း၊ ရေချိုအရင်းအမြစ်တွေမှာ မိုးရွာသွန်းမှု နည်းပါးလာတဲ့အတွက်မြေပေါ်ရေပမာဏ လျော့ကျလာခြင်းနှင့် မြေအောက်ရေ ခမ်းခြောက်လာခြင်း စတဲ့ရေလုံခြုံမှု Water Security လျော့နည်းလာမှု အခြေအနေများရှိပါတယ်။ အနာဂတ် ရေရှားပါးလာနိုင်မှု အခက်အခဲတွေကို ဖြေရှင်းဖို့အတွက် မြန်မာနိုင်ငံ အနှံ့အပြားမှာ ဒေသလိုအပ်ချက်တွေအပေါ် မူတည်ပြီး ရရှိနိုင်တဲ့ ရေအရင်းအမြစ်တွေကို ဖော်ထုတ် အသုံးချနိုင်ဖို့ ရေချို သိုလှောင်ထိန်းသိမ်းပေးနိုင်တဲ့ ရေလှောင်တမံများကို တည်ဆောက်ပေးခဲ့ကြပါ တယ်။ လက်ရှိအခြေအနေမှာ ရေလှောင်တမံပေါင်း (၂၃၅)ခု အကြီးအသေးအလိုက် တည်ဆောက် ထားပြီးဖြစ်သလို မြစ်ရဲ့ ဆည်ရေနဲ့ လယ်မြေဧရိယာဧက (၂၈၀၀၀၀)ကိုလည်းပဲ ရေပေးစိုက်ပျိုး ထားနိုင်တဲ့ အခြေအနေရှိကြောင်း တင်ပြအပ်ပါတယ်။ ဥက္ကဋ္ဌကြီးခင်ဗျာ။ Power Point ဖြင့် ရှင်းလင်းတင်ပြခွင့်ပြုနိုင်ပါရန် တင်ပြအပ်ပါတယ်။ စိုက်ပျိုးရေရရှိရေး၊ ရေဘေးကာကွယ်ရေးသာမက နိုင်ငံတော်ရဲ့ လျှပ်စစ်ဓာတ်အား လိုအပ်ချက်ကို တစ်ဖက်တစ်လမ်းမှ ဖြည့်ဆည်းပေးနိုင်ဖို့အတွက် ရေအားလျှပ်စစ်ပါ တွဲဖက်ထုတ်လုပ်နိုင်တဲ့ အကြီးစား ဘက်စုံအကျိုးပြု ရေလှောင်တမံကြီးကိုလည်း တည်ဆောက်ပေးခဲ့ပါတယ်။ ရေလှောင် တမံတစ်ခု အကောင်အထည်ဖော် ဆောင်ရွက်တဲ့နေရာမှာ လိုအပ်တဲ့ စူးစမ်းလေ့လာ တိုင်းတာခြင်း လုပ်ငန်းတွေဟာ မလွဲမသွေ ဆောင်ရွက်ရတဲ့ လုပ်ငန်းစဉ်များ ဖြစ်ပါတယ်။ စူးစမ်းလေ့လာမှုတွေအရ ဖြစ်မြောက်နိုင်စွမ်းရှိတဲ့ အသုံးပြုမယ့် ရည်ရွယ်ချက်တွေနဲ့ အကျိုးရလဒ် တည်ဆောက်မှု ကုန်ကျ စရိတ်အပြင် တမံရေသိုလှောင်နိုင်မှုနှင့် တမံအောက်ဖက်မှာရှိတဲ့ ဒေသတွေ ရေပေးမှုအခြေအနေ အပေါ်မူတည်စဉ်းစားပြီး ရေလှောင်တမံနှင့် ရေပိုလွှဲအမျိုးအစားကို ဒီဇိုင်းပြု သတ်မှတ်တည်ဆောက် ရတာဖြစ်ပါတယ်။ ဥက္ကဋ္ဌကြီးခင်ဗျား။ ရေလှောင်တမံအများစုဟာ မြစ်ချောင်းတွေရဲ့ စီးဝင်ရေ အားလုံးကို သိုလှောင်ထိန်းသိမ်းနိုင်ဖို့ ရည်ရွယ်တည်ဆောက်ခြင်းတော့မဟုတ်ကြောင်း တင်ပြအပ်ပါတယ်။ တမံ အရွယ်အစား ကြီးမားလာတာနဲ့အမျှ တည်ဆောက်မှု ကုန်ကျစရိတ်ကလည်း များစွာ ကုန်ကျမှာ ဖြစ်တဲ့အတွက် မူလရည်ရွယ်ချက်အရ ထုတ်ယူအသုံးပြုတဲ့ ရေပမာဏကို သိုလှောင်နိုင်မယ့် အရွယ်အစားကိုသာ ဒီဇိုင်းပြုပြီးတော့ တည်ဆောက်ခြင်းဖြစ်ပါတယ်။ သိုလှောင်နိုင်မယ့် ကန်ရေပြင် ရေလှောင်ပမာဏထက် ပိုပြီးစီးဝင်လာမယ့်ရေတွေကိုတော့ ရေပိုလွှဲကတစ်ဆင့် ဖြတ်ကျော်စီးဆင်းစေပြီး မြစ်ချောင်းတွေထဲကို အကန့်အသတ်နဲ့ ပြန်လည်စီးထွက်သွားစေခြင်းဖြစ်ပါတယ်။ ရေပိုလွှဲဟာ ရေဖောက်ချလို့ရတဲ့အရာမဟုတ်ဘဲ ကန်ရေပြည့် သိုလှောင်ပမာဏထက် ကျော်လွန်ပြီး စီးဝင်လာတဲ့ ရေများ မူလမြစ်ချောင်းများထဲကို စီးထွက်သွားစေဖို့ စနစ်တကျ ဒီဇိုင်းပြု တည်ဆောက်ထားရတဲ့ ရေတားအဆောက်အအုံ ဖြစ်ပါတယ်။ မိုးရာသီအတွင်းမှာ မိုးသည်းထန်စွာ ရွာသွန်းမှုကြောင့် မြစ်ချောင်းတွေက စီးဆင်းလာတဲ့ ရေတွေကို ရေလှောင်တမံများ တည်ဆောက်ပြီး ထိန်းသိမ်းထားနိုင်တဲ့အတွက်လည်းပဲ ရေလှောင် တမံအောက်ဖက်ရှိ ဒေသတွေမှာ အချိန်တိုအတွင်း စီးဆင်းလာတဲ့ ရေတွေကြောင့် ရေကြီးနစ်မြုပ်မှု ဘေးအန္တရာယ် လျော့ပါးသက်သာအောင် စီမံဆောင်ရွက်ခြင်းပဲ ဖြစ်ပါတယ်။ ရေလှောင်တမံက တောင်ကျချောင်းရေတွေကို အတားအဆီးမဲ့ အရှိန်အဟုန်နဲ့ စီးဆင်းပြီး ရေတိုက်စားမှုများကို ဟန့်တားနိုင်ဖို့အတွက်လည်း ဖြစ်ပါတယ်။ သို့မှသာ အချိန်တိုအတွင်း ရေကြီးနစ်မြုပ်တာတွေ ဖြစ်မှာ ဖြစ်ကြောင်း ရှင်းလင်းတင်ပြအပ်ပါတယ်။ ဌာနတွေအနေနဲ့ ရေလှောင်တမံတွေကို တည်ဆောက်တဲ့ နေရာမှာ နောင် ရေရှည်ကြံ့ခိုင်ပြီး လုံခြုံစိတ်ချစေရေးအတွက် တိကျသေချာတဲ့ ဒီဇိုင်းတွေကို တွက်ချက်ပြီးမှ သတ်မှတ်စံချိန်စံညွှန်းများနှင့်အညီ အရည်အသွေးထိန်းချုပ် ဆောင်ရွက်ခဲ့တဲ့အပြင် ရှေးယခင်ကလည်း ဌာနကနေ သတ်မှတ်ပြဋ္ဌာန်းဆောင်ရွက်ခဲ့ရတဲ့ ကျင့်စဉ်ဖြစ်တဲ့ လုပ်ထုံးလုပ်နည်း၊ ညွှန်ကြားချက်များနှင့်အညီ စောင့်ကြည့်စစ်ဆေးလျက်ရှိတဲ့ အနေအထားဖြစ်ပါတယ်။ အထူးသဖြင့် တမံနှင့်ဆက်စပ်ရေတားအဆောက်အအုံတွေကို နေ့စဉ် မျက်မြင်စစ်ဆေးခြင်း အစီရင်ခံစာ Visual Inspection Report On Dam Surveillance ပါ လုပ်ငန်းစဉ်တွေအတိုင်း နေ့စဉ် ပုံမှန်စစ်ဆေးလျက်ရှိကြောင်း တင်ပြအပ်ပါတယ်။ ရေလှောင်တမံမှာ ရေလှောင်ပမာဏ များပြား လာတဲ့ တမံကြီးများအနေဖြင့် သက်တမ်းရင့်တမံများ ဘေးကင်းလုံခြုံစွာ ရေရှည်ကြံ့ခိုင်နိုင်ရန် ရည်ရွယ်ပြီးတော့ လက်ရှိ အခြေအနေအရပ်ရပ် သုံးသပ်မှုနှင့်အတူ ဖြည့်စွက်ဖို့လိုအပ်တဲ့ လုပ်ငန်းစဉ် တွေကို ဌာနအနေနဲ့ သိရှိလိုက်နာဆောင်ရွက်နိုင်ဖို့အတွက်လည်းပဲ ပညာရှင်များနဲ့ ဖွဲ့စည်းထားတဲ့ မြန်မာနိုင်ငံ တမံကြီးများဆိုင်ရာ အမျိုးသားကော်မတီနဲ့ ဆည်မြောင်းဝန်ထမ်းဟောင်းအသင်းတို့က အင်ဂျင်နီယာပညာရှင်များအနေနဲ့ ကွင်းဆင်းစစ်ဆေး ဆောင်ရွက်မှုရှိခဲ့ပြီးဖြစ်သလို ဆက်လက်ပြီး ဆောင်ရွက်သွားဖို့ အစီအမံများလည်း ရှိပြီးဖြစ်ကြောင်း တင်ပြအပ်ပါတယ်။ အဆိုပါ အဖွဲ့များအနေနဲ့ လက်ရှိမျက်မြင် စစ်ဆေးချက်အရ ရေလှောင်တမံများ တည်ရှိရာ ဒေသအတွင်း မြေငလျင်လှုပ်ခတ်ခဲ့မှု မှတ်တမ်းတွေအရ အခြေအနေအရပ်ရပ်ပေါ်မှာ မူတည်ပြီး တမံတွေ ရေရှည်ကြံ့ခိုင်မှုနဲ့ ဘေးကင်းလုံခြုံမှု ရှိ/မရှိ ဆန်းစစ်တဲ့ Dam Safety Analysis လုပ်ငန်းတွေအတွက်ကိုလည်းပဲ ဆောင်ရွက်ခဲ့ပါတယ်။ တစ်ဖက်မှာလည်းပဲ ရူပဗေဒဆိုင်ရာ စူးစမ်း လေ့လာတိုင်းတာခြင်း အပါအဝင် အခြားလိုအပ်တဲ့ စစ်ဆေးတိုင်းတာခြင်း လုပ်ငန်းတွေကိုလည်းပဲ စစ်ဆေးဆောင်ရွက်မှုရှိခဲ့ပါတယ်။ ဥက္ကဋ္ဌကြီးခင်ဗျား။ ၂၀၁၈ ခုနှစ်အတွင်း ကြုံတွေ့ခဲ့ရတဲ့ သဘာဝဘေးကြောင့် ဆွာရေပိုလွှဲ ကျိုးပေါက်မှုဖြစ်စဉ် ရှိခဲ့ပါတယ်။ ထို့အတူ တောင်နဝင်းတမံ အက်ကြောင်းဖြစ်ပေါ်မှု ဖြစ်စဉ်လည်း ရှိခဲ့ပါတယ်။ ပြည်တွင်း ပြည်ပမှ ပညာရှင်များရဲ့ ကွင်းဆင်းစစ်ဆေး သုံးသပ်ချက်အရ တမံနှင့်အနီး ဝန်းကျင် ဧရိယာတွေဟာ ငလျင်များ အကြိမ်ရေစိပ်စိပ် လှုပ်ခတ်ခဲ့မှုရဲ့ သက်ရောက်မှုဒဏ်ကြောင့် အောက်ခံအုတ်မြစ်အနေနဲ့ ခံနိုင်ဝန်အား လျော့နည်းကျဆင်းလာခဲ့ရာကနေပြီး စတင်ဖြစ်ပေါ်ခဲ့ ရကြောင်း သုံးသပ်ရရှိပါတယ်။ မြေငလျင်လှုပ်ခတ်ခဲ့လို့ သဘာဝဘေးအန္တရာယ်ကို ကြိုတင်မျှော်မှန်း သိရှိနိုင်ခြင်း မရှိသော်လည်းပဲ ဖြစ်ပေါ်လာနိုင်တဲ့ အခြေအနေအပေါ်မှာမူတည်ပြီး တမံရဲ့ ဘေးကင်း လုံခြုံမှုအတွက် ကာကွယ်ဆောင်ရွက်ရမယ့် လုပ်ငန်းများကိုလည်းပဲ ဌာနအနေနဲ့ အချိန်နှင့် တစ်ပြေးညီ ဆောင်ရွက်ခဲ့မှု ရှိခဲ့ပါတယ်။ ဆွာရေပိုလွှဲ ကျိုးပေါက်မှုဖြစ်စဉ်မှာ ပြည်တွင်းပြည်ပမှ ပညာရှင်အဖွဲ့များအနေနဲ့ လေ့လာ ဆန်းစစ်မှုပြုပြီးတဲ့နောက် ကမ္ဘာ့ဘဏ်ရဲ့ အတိုင်ပင်ခံပညာရှင်အဖွဲ့ ဖြစ်တဲ့ Korea Rural Community Corporation - KRC မှ ပညာရှင်တွေနဲ့ မြန်မာပညာရှင်များ ပူးပေါင်းပြီး ရေပိုလွှဲ အသစ်ကို ဒီဇိုင်းပြု တည်ဆောက်သွားဖို့ စီမံချက်ရှိပါတယ်။ အလားတူ တောင်နဝင်း ရေလှောင်တမံမှာလည်း ဂျပန် ပညာရှင်များနဲ့ မြန်မာပညာရှင်များ ပေါင်းစပ်ညှိနှိုင်းပြီး တမံဘေးကင်းလုံခြုံမှုအတွက် ကာကွယ် ဆောင်ရွက်ရမယ့် လုပ်ငန်းစဉ်တွေကို မိုးရာသီမတိုင်မီ ယခု မေလ ပထမပတ်အတွင်းမှာ ပြီးစီးအောင် ဆောင်ရွက်ခဲ့ပြီး ဖြစ်ပါတယ်။ ဥက္ကဋ္ဌကြီးခင်ဗျား။ ယခုအခါမှာ ကမ္ဘာ့ဘဏ်ရဲ့ ထောက်ပံ့ကူညီမှုနဲ့ Dam Safety သင်တန်းတွေကိုလည်း ကျွမ်းကျင်ပညာရှင်များမှနေပြီးတော့ မိမိတို့ရဲ့ ဌာနဝန်ထမ်းများ၊ အင်ဂျင်နီယာများကို သင်တန်းများ ပို့ချပေးလျက် ရှိပါတယ်။ ယင်းနဲ့စပ်လျဉ်းတဲ့ အလုပ်ရုံဆွေးနွေးပွဲတွေကိုလည်းပဲ ကျင်းပပညာပေးဖို့ ဆောင်ရွက်လျက်ရှိပါတယ်။ အဲဒီသင်တန်းနဲ့ အလုပ်ရုံဆွေးနွေးပွဲတွေက ရလာတဲ့ နည်းပညာဗဟုသုတတွေကို အခြေခံပြီး ရေလှောင်တမံတွေရဲ့ ကြံ့ခိုင်မှုအခြေအနေတွေကို ထိခိုက် နိုင်စေတဲ့ အကြောင်းတရားများနဲ့ ဖြစ်လာနိုင်ဖွယ်ရှိတဲ့ အားနည်းချက်တွေကို လေ့လာဖော်ထုတ် ရရှိမှုများနှင့်အညီ အရေးပေါ်ကြိုတင်ကာကွယ်မှုစီမံချက်များ Emergency Preparedness Plan များကိုလည်းပဲ စနစ်တကျ ရေးဆွဲဆောင်ရွက်သွားဖို့ စီမံထားပြီးဖြစ်ကြောင်း တင်ပြအပ်ပါတယ်။ သို့ဖြစ်တဲ့အတွက် မိုးရာသီကာလ မိုးသည်းထန်စွာ ရွာသွန်းမှုများ ရှိလာတဲ့အခါမှာ တည်ဆောက်ပြီး ရေလှောင်တမံများအတွင်း ရေစီးဝင်မှုများကြောင့် ရေလှောင်တမံများ ရေသိုလှောင် ထိန်းသိမ်းနိုင်မှုအခြေအနေတွေအရ တမံများ ကျိုးပေါက်လာနိုင်မှုဖြစ်စဉ်များကို ထိန်းသိမ်းကာကွယ် သွားနိုင်ဖို့အတွက် ၂၀၁၈ ခုနှစ်အတွင်း ကြုံတွေ့ခဲ့ရတဲ့ သဘာဝဘေးကြောင့် ရေလှောင်တမံတွေ အပေါ်မှာ အကျိုးသက်ရောက်မှုဖြစ်စဉ်တွေနဲ့ အတွေ့အကြုံကို သင်ခန်းစာယူပြီး တည်ဆောက် ထိန်းသိမ်းထားတဲ့ ရေလှောင်တမံများ ရေရှည်တည်တံ့ကြံ့ခိုင်မှုနှင့် ဘေးကင်းလုံခြုံဖို့အတွက် ယခင် ကထက် ပိုမိုအလေးထား စီမံဆောင်ရွက်လျက်ရှိပါကြောင်း လွှတ်တော်ကိုယ်စားလှယ်ကြီးရဲ့ မေးခွန်းကို ပြန်လည်ရှင်းလင်း ဖြေကြားအပ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>ဆက်လက်ပြီး လွှတ်တော်ကိုယ်စားလှယ်လေးဦး မေးမြန်းမယ့် မေးခွန်းများသည် စီမံကိန်းနှင့် ဘဏ္ဍာရေးဝန်ကြီးဌာန၊ ဒုတိယဝန်ကြီး တစ်ဦးတည်းက ဖြေကြားမယ့် မေးခွန်းများ ဖြစ်ပါတယ်။ လွှတ်တော်ကိုယ်စားလှယ်များက သက်ဆိုင်ရာ မေးခွန်းတွေကို တစ်ဆက်တည်း မေးမြန်းပြီးမှ ဒုတိယဝန်ကြီးက တစ်ခုချင်း ဖြေကြားပေးဖို့ ဖြစ်ပါတယ်</speech>
<title>ချင်းပြည်နယ်၊ ဟားခါးမြို့ရှိ မြို့ပေါ်(၈)ရပ်ကွက်အတွင်းရှိ အဓိက ချောင်းသွယ်(၆)ခုမှ နှစ်စဉ်မိုးရာသီတိုင်း ရေကြီးပြီး ချောင်းရေတိုက်စားမှုကြောင့်ဖြစ်ပေါ်သော မြေပြိုမှုများကို ကာကွယ်ထိန်းသိမ်းရန် အတွက် ၎င်းတို့ထဲမှ (၄)ခု သို့မဟုတ် (၂)ခုအား ၂၀၁၉ -၂၀၂၀ ဘဏ္ဍာရေးနှစ် သမ္မတ၏ အထူး ရန်ပုံငွေဖြင့် လျာထားထည့်သွင်း ဆောင်ရွက်ပေးရန် အစီအစဉ် ရှိ/မရှိနှင့် စပ်လျဉ်းသည့် မေးခွန်း</title>
<speech type='speaker'>ပထမဦးစွာ ချင်းပြည်နယ် မဲဆန္ဒနယ်အမှတ်(၁)မှ ဦးဗွန်ဟေး က ချင်းပြည်နယ်၊ ဟားခါးမြို့ရှိ မြို့ပေါ်(၈)ရပ်ကွက်အတွင်းရှိ အဓိက ချောင်းသွယ်(၆)ခုမှာ နှစ်စဉ် မိုးရာသီတိုင်း ရေကြီးပြီး ချောင်းရေတိုက်စားမှုကြောင့် ဖြစ်ပေါ်သော မြေပြိုမှုများကို ကာကွယ် ထိန်းသိမ်းရန်အတွက် ၎င်းတို့ထဲမှ (၄)ခု သို့မဟုတ် (၂)ခုအား ၂၀၁၉ -၂၀၂၀ ဘဏ္ဍာရေးနှစ် သမ္မတ၏ အထူးရန်ပုံငွေဖြင့် လျာထားထည့်သွင်း ဆောင်ရွက်ပေးရန် အစီအစဉ် ရှိ/မရှိနှင့် စပ်လျဉ်းတဲ့မေးခွန်း မေးမြန်းဖို့ ဖြစ်ပါတယ်</speech>
<speech><mp id='856'>ဦးဇွန်ဟေး၊ ချင်းပြည်နယ် မဲဆန္ဒနယ်အမှတ်(၁)</mp>အားလုံး မင်္ဂလာပါခင်ဗျား။ ကျွန်တော်ကတော့ ချင်းပြည်နယ် မဲဆန္ဒနယ်အမှတ်(၁)မှ အမျိုးသားလွှတ်တော်ကိုယ်စားလှယ် ဦးဇွန်ဟေး ဖြစ်ပါတယ်။ လေးစားရပါသော အမျိုးသားလွှတ်တော်ဥက္ကဋ္ဌကြီးခင်ဗျား။ ဒီနေ့ ကျွန်တော် မေးမြန်းရမှာက ချင်းပြည်နယ်၊ ဟားခါးမြို့၊ မြို့တွင်းရှိ နှစ်စဉ် မိုးရာသီအချိန်တွင် ရေကြီး၍ ချောင်းရေတိုက်စားမှုကြောင့်ဖြစ်ပေါ်သော မြေပြိုမှုများ ကာကွယ်ခြင်းနဲ့ ပတ်သက်တဲ့ မေးခွန်း ဖြစ်ပါတယ်။ လေးစားရပါသော လွှတ်တော်ဥက္ကဋ္ဌကြီးခင်ဗျား။ ဟားခါးမြို့သည် ပင်လယ်ရေ မျက်နှာပြင်မှအထက် ပေ (၆၃၅၀) ခန့်တွင် တည်ရှိသော တောင်ပေါ်မြို့ဖြစ်ပါတယ်။ တောင်ပေါ်မြို့ ဖြစ်သည့်အလျောက် အတိုင်းအတာတစ်ခုအထိ လှပသည်လို့လည်း ဆိုလို့ရပါတယ်။ ဒါပေမယ့်လည်း မြို့တွင်းမှာရှိနေတဲ့ ချောင်းရေ၊ စိမ့်ရေ၊ စမ်းရေတွေကြောင့် နွေရာသီမှာတော့ ကောင်းမွန်ပေမယ့် မိုးရာသီမှာ မြို့ကို ဒုက္ခပေးနေပါတယ်။ Power Point အသုံးပြုခွင့်ပေးပါရန် ခွင့်တောင်းအပ်ပါတယ်။ ကျေးဇူးတင်ပါတယ်။ တောင်ပေါ်မြို့ဖြစ်တဲ့အတွက် ရေကြီးရေလျှံတဲ့အခါ အရွှေ့အပြောင်းမှာ ကျွန်တော်တို့ အခက်အခဲရှိပါတယ်။ အဓိက မြို့ကို ဒုက္ခပေးနေတာ (၆)ခုရှိပါတယ်။ ချောင်းတွေထဲမှာ။ အဲဒီ (၆)ခုမှ (၂)ခုမှာ ၂၀၁၇-၂၀၁၈ ဘဏ္ဍာရေးနှစ် သမ္မတရဲ့ အထူးရန်ပုံငွေဖြင့် တည်ဆောက်ပြီး ဖြစ်ခဲ့ပါတယ်။ ထို့ကြောင့် နိုင်ငံတော်အစိုးရကိုလည်း ကျေးဇူးတင်ရှိကြောင်း ပြည်သူလူထုကိုယ်စား ပြောကြားလို ပါတယ်။ ထို့ကြောင့် ကျန်တဲ့(၄)ခုထဲမှာ ဘတ်ဂျက်ကနိုင်သလောက် (၄)ခုဖြစ်စေ၊ (၂)ခု ဖြစ်စေ၊ (၁)ခု ဖြစ်စေ မြေပြိုမှုများအန္တရာယ်မှ ကာကွယ်ထိန်းသိမ်းနိုင်ရန်အတွက် ၂၀၁၉-၂၀၂၀ ဘဏ္ဍာရေးနှစ် ဘတ်ဂျက်ရလျှင် သမ္မတရဲ့ အထူးရန်ပုံငွေဖြင့် လျာထားထည့်သွင်း ဆောင်ရွက်ပေးရန် အစီအစဉ် ရှိ/မရှိ ဥက္ကဋ္ဌကြီးမှတစ်ဆင့် မေးမြန်းအပ်ပါတယ်ခင်ဗျား။ အားလုံးကို လေးစားပါတယ်။</speech>
<title>အမျိုးသားမှတ်တမ်းများ မော်ကွန်းတိုက်ဦးစီးဌာနအနေဖြင့် ဆည်မြောင်းနှင့် ရေအသုံးချမှုစီမံ ခန့်ခွဲရေးဦးစီးဌာန မှတ်တမ်းများကို ဥပဒေနှင့်အညီ မည်ကဲ့သို့ လွှဲပြောင်း ရယူထိန်းသိမ်းထားသည်ကို သိရှိလိုခြင်းနှင့် မော်ကွန်းထိန်းသိမ်းခြင်း အရေးကြီးမှုကို ပြည်သူများ သိရှိနားလည်စေရန် ပညာပေး လုပ်ငန်းများ မည်ကဲ့သို့ စီမံဆောင်ရွက်ထားသည်ကို သိရှိလိုခြင်းနှင့် စပ်လျဉ်းသည့် မေးခွန်း</title>
<speech type='speaker'>ဆက်လက်ပြီး မန္တလေးတိုင်းဒေသကြီး မဲဆန္ဒနယ်အမှတ်(၂)မှ ဦးထွန်းထွန်းဦး က အမျိုးသားမှတ်တမ်းများ မော်ကွန်းတိုက်ဦးစီးဌာနအနေဖြင့် ဆည်မြောင်းနှင့် ရေအသုံးချမှု စီမံ ခန့်ခွဲရေးဦးစီးဌာန မှတ်တမ်းများကို ဥပဒေနှင့်အညီ မည်ကဲ့သို့ လွှဲပြောင်းရယူ ထိန်းသိမ်းထား သည်ကို သိရှိလိုခြင်းနှင့် မော်ကွန်းထိန်းသိမ်းခြင်း အရေးကြီးမှုကို ပြည်သူများ သိရှိနားလည်စေရန် ပညာပေးလုပ်ငန်းများ မည်ကဲ့သို့ စီမံဆောင်ရွက်ထားသည်ကို သိရှိလိုခြင်းနှင့် စပ်လျဉ်းတဲ့မေးခွန်း မေးမြန်းဖို့ ဖြစ်ပါတယ်</speech>
<speech><mp id='920'>ဦးထွန်းထွန်းဦး၊ မန္တလေးတိုင်းဒေသကြီး မဲဆန္ဒနယ်အမှတ်(၂)</mp>လေးစားအပ် ပါသော ဥက္ကဋ္ဌကြီးနှင့်တကွ အားလုံးပဲ မင်္ဂလာပါခင်ဗျာ။ ကျွန်တော်က အမျိုးသားမှတ်တမ်းနဲ့ မော်ကွန်းထိန်းသိမ်းခြင်း ကိစ္စနဲ့ပတ်သက်ပြီး မေးမြန်းသွားမှာ ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ နိုင်ငံတိုင်းလိုလိုမှာ မော်ကွန်းတိုက်များ တည်ထောင်၍ အစိုးရအဖွဲ့မှတ်တမ်းများ၊ စာချုပ်စာတမ်းများ၊ ဌာနဆိုင်ရာများ၏ မှတ်တမ်းများကို ရယူထိန်းသိမ်းထားကြပါတယ်။ အထူးသဖြင့် အများပြည်သူနှင့်ပတ်သက်သော အဆောက်အအုံကြီး များ၊ တံတားကြီးများ၊ လမ်းမကြီးများ၊ ဆည်မြောင်း၊ တာတမံများ အစရှိသည့် ဆောက်လုပ်ထားရှိသမျှ စီမံကိန်းများ၏ အချက်အလက်၊ အထောက်အထားများ၊ အစည်းအဝေးမှတ်တမ်းများ၊ တည်ဆောက်မှု လုပ်ငန်းစဉ် မှတ်တမ်းများ၊ အင်ဂျင်နီယာဒီဇိုင်းများကို ရယူစုဆောင်း၍ မော်ကွန်းတိုက်များတွင် ထိနးသိမ်းထားရှိကြပါတယ်။ သို့မှသာ အဆိုပါ စီမံကိန်းများတွင် ပြဿနာ တစ်စုံတစ်ရာဖြစ်ပေါ်ခဲ့ပါက ဖြစ်ပွားရသည့်အကြောင်းအရင်းများကို ရှာဖွေစိစစ်နိုင်ရန်နှင့် တာဝန်ရှိသူများကို စုံစမ်းစစ်ဆေး ဖော်ထုတ်နိုင်ရန် အထောက်အထားရရှိပြီးဖြစ်သလို နောင်အနာဂတ်အတွက်လည်း သင်ခန်းစာ ထုတ်ယူနိုင်မည်ဖြစ်ပါတယ်။ တာဝန်ရှိသူများမှလည်း ပေါ့ဆစွာ မလုပ်ဆောင်ရဲတော့ဘဲ အလေးထား ဂရုစိုက်လုပ်ဆောင်လာကြမည် ဖြစ်ပါတယ်။ မြန်မာနိုင်ငံမှာလည်း ၁၉၈၆ ခုနှစ်ကတည်းက အမျိုးသားမော်ကွန်းတိုက် ထူထောင်၍ အစိုးရဌာနများ၏ မော်ကွန်းများ၊ မှတ်တမ်းများကို ရယူထိန်းသိမ်းခဲ့ပါတယ်။ ၁၉၉၀ ပြည့်နှစ်၊ အမျိုးသားမှတ်တမ်းနှင့် မော်ကွန်းဥပဒေ၊ ၂၀၀၇ ခုနှစ်၊ အမျိုးသားမှတ်တမ်းနှင့် မော်ကွန်းဥပဒေကို ပြင်ဆင်သည့်ဥပဒေတွင် အစိုးရဌာနများသည် မိမိတို့လက်ဝယ် မှတ်တမ်းများကို (၁၂)နှစ်ပြည့်မြောက်ပြီး ဆက်လက်သုံးစွဲခြင်းမပြုပါက အမျိုးသားမှတ်တမ်းများ မော်ကွန်းတိုက်ဦးစီးဌာနသို့ လွှဲပြောင်းပေး ရမည်။ ဦးစီးဌာနသည် အစိုးရဌာနများ၏ (၁၂)နှစ်ပြည့်မြောက်ပြီး မှတ်တမ်းများကို ဝင်ရောက် စစ်ဆေး၍ ဆက်လက်သုံးစွဲခြင်း မပြုတော့ကြောင်း တွေ့ရှိရသည့်၊ မော်ကွန်းဖြစ်လာနိုင်သည့် မှတ်တမ်းများကို လွှဲပြောင်းရယူရမည်ဟု ပြဋ္ဌာန်းထားပါတယ်။ ဆည်မြောင်းနှင့် ရေအသုံးချမှုစီမံခန့်ခွဲရေးဦးစီးဌာနသည် မြန်မာနိုင်ငံအနှံ့အပြားတွင် တာတမံ၊ ဆည်၊ ကန်၊ ရေတံခါးများ စုစုပေါင်း (၅၈၁)ခု တည်ဆောက်ထားပါတယ်။ ထိုထဲတွင် စိုက်ပျိုးရေးအတွက် ရေပေးဝေတဲ့ ဆည်ပေါင်း (၂၃၅)ခု တည်ဆောက်ထားပါတယ်။ ၂၉-၈-၂၀၁၈ ရက်နေ့က ထွာဆည်ရဲ့ ရေလွှဲကျိုးပဲ့ကာ ရေလျှံပြီး ဒေသခံပြည်သူများ ဘေးဒုက္ခရောက်ခဲ့ပါတယ်။ အဆိုပါ အဖြစ်အပျက်ဆိုရင် တာဝန်ရှိသူများက ဆည်ရဲ့ ကြံ့ခိုင်မှုကို သွားရောက်စစ်ဆေးပြီး စိုးရိမ် ဖွယ်ရာမရှိဟု နိုင်ငံပိုင်သတင်းစာများတွင်ဖော်ပြပြီး နောက်တစ်ရက်မှာပဲ ဖြစ်ပွားခဲ့ခြင်းဖြစ်ပါတယ်။ ယခုအခါမှာ တောင်နဝင်းဆည်ကြီးရဲ့ တမံထိပ်မျက်နှာပြင် အက်ကွဲလာတဲ့အတွက် အပူတပြင်း ဖာထေးပြုပြင်နေရပြီးတော့ ဖြစ်ပွားရတဲ့အကြောင်းအရင်းများကို စူးစမ်းရှာဖွေ ဖော်ထုတ်နေကြ ပါတယ်။ ဤသည်တို့ကို ထောက်ရှု၍ ဆည်မြောင်းဌာန၏ မှတ်တမ်းမှတ်ရာများကို ရယူစုဆောင်း ထိန်းသိမ်းနိုင်ရေးဟာ အလွန်အရေးကြီးလှကြောင်း သိသာလှပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ နိုင်ငံတစ်ခုမှာ မှတ်တမ်းမှတ်ရာ အလေးထားမှုနဲ့ ထိုမှတ်တမ်းများကို ဥပဒေများပြု ဆန်းစစ်သင်ခန်းစာယူနိုင်မှုဟာ နိုင်ငံနဲ့ ပြည်သူများအတွက် လွန်စွာအရေးကြီးလှပါတယ်။ ရှေးမြန်မာမင်းများလက်ထက်က မှတ်တမ်းသိမ်း ရဲဘော်တိုက်တွေကို ရဲတော်ဝန်တွေခန့်ထားပြီး အလွန်အလေးထား ဆောင်ရွက်ခဲ့ကြပါတယ်။ မှတ်တမ်းနဲ့ မော်ကွန်း ထိန်းသိမ်းခြင်းဟာ နောင်အနာဂတ်အတွက် အရေးကြီးလှကြောင်း ပြည်သူအများ နားလည်သိရှိဖို့ အထူးလိုအပ်ပါတယ်။ ၁၉၉၀ ပြည့်နှစ် အမျိုးသားမှတ်တမ်းနဲ့ မော်ကွန်းဥပဒေရဲ့ ပုဒ်မ ၁၃ (စ) တွင် မော်ကွန်း ထိန်းသိမ်းခြင်းအရေးကြီးမှုကို အများပြည်သူများ သိရှိနားလည်နိုင်ရန် ပညာပေးလုပ်ငန်းကို လိုအပ်သလို ဆောင်ရွက်နိုင်သည်ဟု ပြဋ္ဌာန်းထားပါတယ်။ သို့ဖြစ်ပါ၍ နိုင်ငံနှင့် ပြည်သူများ၏အကျိုးငှာ ဥက္ကဋ္ဌကြီးမှတစ်ဆင့် မေးမြန်းလိုသည်မှာ အမျိုးသားမှတ်တမ်းများ မော်ကွန်းတိုက်ဦးစီးဌာနအနေနဲ့ ဆည်မြောင်းနှင့် ရေအသုံးချမှုစီမံခန့်ခွဲရေးဦးစီးဌာနမှ မှတ်တမ်းများကို ဥပဒေနှင့်အညီ မည်ကဲ့သို့ လွှဲပြောင်းရယူ ထိန်းသိမ်းထားသည်ကို သိရှိလိုခြင်းနှင့် မော်ကွန်းထိန်းသိမ်းခြင်း အရေးကြီးမှုကို အများပြည်သူသိရှိနားလည်နိုင်စေရန် ပညာပေးလုပ်ငန်းများ မည်ကဲ့သို့ စီမံဆောင်ရွက်ထားသည်ကို သိရှိလိုပါကြောင်း မေးမြန်းအပ်ပါတယ်ခင်ဗျာ။ အားလုံးကို ကျေးဇူးတင်ပါတယ်။</speech>
<title>ချင်းပြည်နယ်၊ ပလက်ဝမြို့တွင် အခွန်ဦးစီးဌာနရုံး ဖွင့်လှစ်ပေးရန် အစီအစဉ် ရှိ/မရှိနှင့် စပ်လျဉ်းသည့် မေးခွန်း</title>
<speech type='speaker'>ဆက်လက်ပြီး ချင်းပြည်နယ် မဲဆန္ဒနယ်အမှတ်(၁၁)မှ ဦးဝှေ့တင်း က ချင်းပြည်နယ်၊ ပလက်ဝမြို့တွင် အခွန်ဦးစီးဌာနရုံး ဖွင့်လှစ်ပေးရန် အစီအစဉ် ရှိ/မရှိနှင့် စပ်လျဉ်းတဲ့ မေးခွန်း မေးမြန်းဖို့ ဖြစ်ပါတယ်</speech>
<speech><mp id='858'>ဦးဝှေ့တင်း၊ ချင်းပြည်နယ် မဲဆန္ဒနယ်အမှတ်(၁၁)</mp>လေးစားအပ်ပါသော အမျိုးသား လွှတ်တော်ဥက္ကဋ္ဌနှင့်တကွ လွှတ်တော်တစ်ရပ်လုံး မင်္ဂလာပါလို့ နှုတ်ခွန်းဆက်သအပ်ပါတယ်။ ကျွန်တော်ကတော့ ချင်းပြည်နယ် မဲဆန္ဒနယ်အမှတ်(၁၁)မှ အမျိုးသားလွှတ်တော်ကိုယ်စားလှယ် ဦးဝှေ့တင်း ဖြစ်ပါတယ်။ ဥက္ကဋ္ဌကြီးခင်ဗျာ။ ကျွန်တော့်အနေဖြင့် ဒီကနေ့ အမျိုးသားလွှတ်တော်မှာ အခွန်ထမ်း ပြည်သူများ နိုင်ငံတော်ဘဏ္ဍာငွေ အလေအလွင့်မရှိစေရေးအတွက် ပလက်ဝမြို့တွင် အခွန်ဦးစီးဌာနရုံး ဖွင့်လှစ်ပေးရန် ကိစ္စနှင့်စပ်လျဉ်း၍ ကြယ်ပွင့်ပြမေးခွန်း မေးမြန်းသွားမှာ ဖြစ်ပါတယ်။ ချင်းပြည်နယ်၊ ပလက်ဝမြို့နယ်သည် မြန်မာနိုင်ငံ၏ မြောက်ပိုင်းအစွန်ဆုံးတွင် တည်ရှိပြီး အိန္ဒိယနိုင်ငံ၊ ဘင်္ဂလားဒေ့ရှ် နိုင်ငံတို့နဲ့ နယ်နိမိတ် ထိစပ်လျက်ရှိပါတယ်။ ယခုလက်ရှိ ပလက်ဝမြို့တွင် မြန်မာ - အိန္ဒိယ - ကုလားတန် ဘက်စုံစီမံကိန်းကို အကောင်အထည်ဖော် ဆောင်ရွက်လျက်ရှိပြီး ပလက်ဝ - မတူပီ ကားလမ်းမပေါ်တွင် ကုလားတန်မြစ်ကူး ပလက်ဝတံတားလည်း တည်ဆောက်လျက် ရှိပါတယ်။ ပလက်ဝမြို့သည် ချင်းပြည်နယ်၏ တစ်ခုတည်းသော သင်္ဘောဆိပ်ကမ်းမြို့လည်း ဖြစ်ပါတယ်။ ပလက်ဝ - မတူပီကားလမ်း၊ ပလက်ဝ - ကျောက်တော်ကားလမ်းလည်း ဖောက်လုပ်ခဲ့ပြီးဖြစ်၍ ယခင်ကထက် လမ်းပန်းဆက်သွယ်ရေး အတော်အတန် ကောင်းမွန်သည်ဟုဆိုရမည် ဖြစ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ယခုအခါ ပလက်ဝမြို့သည် လူဦးရေ များပြား လာသည်နှင့်အညီ ဒေသထွက်သီးနှံကုန်ကြမ်းများ၊ ပြည်တွင်းထွက်ကုန် အဝတ်အထည်များ၊ စားကုန်သောက်ကုန်များ ရောင်းဝယ်ဖောက်ကားလျက်ရှိပြီး မြို့ပေါ်နေပြည်သူများ တဖြည်းဖြည်း များလာသည်ကို တွေ့ရှိရပါတယ်။ ပလက်ဝမြို့နယ်အတွင်း အခြေခံအဆောက်အအုံ တည်ဆောက် ရေးလုပ်ငန်းများကိုလည်း ဒေသခံကုမ္ပဏီများ၊ ပြည်မမှ တချို့ ကုမ္ပဏီများ၊ ကန်ထရိုက်တာများ တာဝန်ယူ အကောင်အထည်ဖော် ဆောင်ရွက်လျက်ရှိပါတယ်။ ဒေသတွင်း စီးပွားရေးသမားများ၊ ခရီးသည် ပို့ဆောင်ရေးဝန်ဆောင်မှုလုပ်ငန်းများ၊ တည်းခိုရိပ်သာလုပ်ငန်းများလည်း ရှိလာသည်ကိုတွေ့ရှိရပါတယ်။ ယခုလက်ရှိ ပလက်ဝမြို့သည် လူဦးရေများပြားလာ၍ မြို့ရဲ့ အရှေ့ဘက်တွင် မြို့သစ်တိုးချဲ့စီမံကိန်းလည်း အကောင်အထည်ဖော် ဆောင်ရွက်လျက်ရှိပြီး နောင်တွင် စီးပွားရေး အချက်အချာကျသောမြို့ ဖြစ်လာဖွယ်ရှိပါသည်။ သို့ဖြစ်ပါ၍ ဥက္ကဋ္ဌကြီးမှတစ်ဆင့် မေးမြန်းလို သည်မှာ ချင်းပြည်နယ်၊ ပလက်ဝမြို့တွင် အခွန်ဦးစီးဌာနရုံး ဖွင့်လှစ်ပေးရန် အစီအစဉ်ရှိ/မရှိ သိရှိလို ပါကြောင်း သက်ဆိုင်ရာ ဝန်ကြီးဌာနအား မေးမြန်းအပ်ပါတယ်။ အားလုံးကို ကျေးဇူးတင်ပါတယ် ခင်ဗျား။</speech>
<title>ကယားပြည်နယ်မှ ထုတ်လုပ်ပေးလျက်ရှိသော ဘီလူးချေင်း ရေအားလျှပ်စစ် ဝင်ငွေများမှ ပြည်နယ်သူ/ ပြည်နယ်သားများ လူမှုစီးပွားဘဝဖွံ့ ဖြိုးတိုးတက်စေခြင်းအလို့ငှာ သင့်တော်သော မျှဝေမှု Resource Sharing ထောက်ပံ့ပေးရန် အစီအစဉ် ရှိ/မရှိနှင့် စပ်လျဉ်းသည့် မေးခွန်း</title>
<speech type='speaker'>ဆက်လက်ပြီး ကယားပြည်နယ် မဲဆန္ဒနယ်အမှတ်(၉)မှ ဦးစိုးသိန်း က ကယားပြည်နယ်မှ ထုတ်လုပ်ပေးလျက်ရှိသော ဘီလူးချောင်း ရေအားလျှပ်စစ် ဝင်ငွေများမှ ပြည်နယ်သူ/ပြည်နယ်သားများ လူမှုစီးပွားဘဝ ဖွံ့ဖြိုးတိုးတက်စေခြင်းအလို့ငှာ သင့်တော်သော မျှဝေမှု Resource Sharing ထောက်ပံ့ပေးရန် အစီအစဉ် ရှိ/မရှိနှင့် စပ်လျဉ်းတဲ့မေးခွန်း မေးမြန်းဖို့ ဖြစ်ပါတယ်</speech>
<speech><mp id='891'>ဦးစိုးသိန်း၊ ကယားပြည်နယ် မဲဆန္ဒနယ်အမှတ်(၉)</mp>လေးစားအပ်ပါသော အမျိုးသား လွှတ်တော်ဥက္ကဋ္ဌကြီးနှင့် ဒုတိယဝန်ကြီးများ၊ လွှတ်တော်ကိုယ်စားလှယ်များ မင်္ဂလာပါ။ ကျွန်တော် ကတော့ ကယားပြည်နယ်မှ အမျိုးသားလွှတ်တော်ကိုယ်စားလှယ် ဦးစိုးသိန်း ဖြစ်ပါတယ်။ ဥက္ကဋ္ဌကြီး ခင်ဗျား။ အင်္ဂလိပ်ဘာသာ ဝေါဟာရအသုံးအနှုန်းများ ခွင့်ပြုပေးပါရန် ပန်ကြားအပ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ကျွန်တော်တို့ နိုင်ငံကို Federal ပြည်ထောင်စု ဆီသို့ မျှော်မှန်းဆောင်ရွက်လျက်ရှိရာမှာ အခြေခံအချက်ကတော့ Power Sharing နဲ့ Resource Sharing sooj: 326m5?3200 pousco: Goulosušili səą 60:2$:97605? Resource Sharing ကိုပဲ မေးမြန်းသွားမှာ ဖြစ်ပါတယ်။ ဒါကြောင့် ကုန်းတွင်းသယံဇာတတွေကို Federal အစိုးရက ထိန်းချုပ်ထားတဲ့ ကိစ္စရပ်များနဲ့ ပင်ရင်းထုတ်လုပ်မှုတည်ရှိရာ ပြည်နယ်များနဲ့ ဝေမျှသည့် ကိစ္စရပ်များဟာ ယေဘုယျအားဖြင့် တွေ့ရှိရပါတယ်။ သယံဇာတပိုင်ရှင်အနေနဲ့ မူပိုင်ကြေး သို့မဟုတ် ခိုင်ကြေး (Royalties) များကို ပိုင်ဆိုင်ခွင့်ရှိသည်နှင့်အညီ လိုင်စင်ကြေးထုတ်လုပ်မှု မျှဝေခြင်း၊ သာတူညီမျှအစီအမံ (Equality)၊ ထွက်ရှိရာဒေသအား ခွဲတမ်းပိုပေးခြင်း (Derivation) အသွင်အမျိုးမျိုး တွေ့ရှိနိုင်ပါတယ်။ ၂၀၀၈ ခုနှစ်၊ ဖွဲ့စည်းပုံအခြေခံဥပဒေ ပုဒ်မ ၁၈၈ ရည်ညွှန်းသည့် ဇယား(၂) စွမ်းအင်၊ လျှပ်စစ်၊ သတ္တု၊ သစ်တောကဏ္ဍ အပိုဒ်(စ)မှာလည်း ပြင်ဆင်ပြဋ္ဌာန်းထားပြီး ဖြစ်ပါတယ်။ သို့ဖြစ်ပါ၍ ကယားပြည်နယ်မှ ထုတ်လုပ်သော ဘီလူးချောင်း(၁)၊ ၂၈ မဂ္ဂါဝပ်၊ ဘီလူးချောင်း(၂)၊ ၁၆၈ မဂ္ဂါဝပ်၊ ဘီလူးချောင်း(၃)၊ (၅၂)မဂ္ဂါဝပ် ရေအားလျှပ်စစ် စီမံကိန်းတွေက နှစ်စဉ်ထုတ်လုပ်ပေးလျက်ရှိတဲ့ လျှပ်စစ်ဓာတ်အားပမာဏ ဝင်ငွေရဲ့ (၁၀)ရာခိုင်နှုန်း သို့မဟုတ် (၂၀)ရာခိုင်နှုန်း သို့မဟုတ် သင့်တော် သည့်ရာခိုင်နှုန်းကို ကယားပြည်နယ်နေ တိုင်းရင်းသားများ၏ လူမှုစီးပွားဖွံ့ဖြိုးတိုးတက်ရေးအတွက် Resource Sharing အဖြစ် ထောက်ပံ့ပေးရန် အစီအစဉ် ရှိ/မရှိ ဥက္ကဋ္ဌကြီးမှတစ်ဆင့် မေးမြန်းရခြင်း ဖြစ်ပါတယ်။ ကျေးဇူးတင်ပါတယ်။</speech>
<speech type='speaker'>မေးခွန်းများနဲ့ ပတ်သက်ပြီး စီမံကိန်းနှင့် ဘဏ္ဍာရေးဝန်ကြီးဌာန၊ ဒုတိယဝန်ကြီးက တစ်ခုချင်း ဖြေကြားပေးဖို့ ဖြစ်ပါတယ်</speech>
<speech><agency id='27'>ဦးမောင်မောင်ဝင်း (ဒုတိယဝန်ကြီး၊ စီမံကိန်းနှင့် ဘဏ္ဍာရေးဝန်ကြီးဌာန)</agency>လေးစား အပ်ပါသော အမျိုးသားလွှတ်တော်ဥက္ကဋ္ဌကြီးနှင့် လွှတ်တော်ကိုယ်စားလှယ်ကြီးများ၊ ဖိတ်ကြား ထားသော ဧည့်သည်တော်များအားလုံးကို မင်္ဂလာပါလို့ ဂါရဝပြု နှုတ်ခွန်းဆက်သအပ်ပါတယ်။ ကျွန်တော်ကတော့ စီမံကိန်းနှင့် ဘဏ္ဍာရေးဝန်ကြီးဌာနမှ ဒုတိယဝန်ကြီး ဦးမောင်မောင်ဝင်း ဖြစ်ပါတယ်။ ကျွန်တော့်အနေနဲ့ ပထမဦးစွာ ချင်းပြည်နယ် မဲဆန္ဒနယ်အမှတ်(၁)မှ အမျိုးသား လွှတ်တော်ကိုယ်စားလှယ် ဦးဗွန်ဟေး ရဲ့ ချင်းပြည်နယ်၊ ဟားခါးမြို့ရှိ မြို့ပေါ်(၈)ရပ်ကွက်အတွင်းမှာ ရှိတဲ့ အဓိက ချောင်းသွယ်(၆)ခုက နှစ်စဉ် မိုးရာသီတိုင်း ရေကြီးပြီး ချောင်းရေတိုက်စားမှုကြောင့် ဖြစ်ပေါ်လာတဲ့ မြေပြိုမှုများကို ကာကွယ်ထိန်းသိမ်းရန် ၎င်းတို့ထဲက (၄)ခု သို့မဟုတ် (၂)ခုကို ၂၀၁၉-၂၀၂၀ ဘဏ္ဍာရေးနှစ် သမ္မတရဲ့ အထူးရန်ပုံငွေဖြင့် လျာထားထည့်သွင်း ဆောင်ရွက်ပေးရန် အစီအစဉ် ရှိ/မရှိ မေးခွန်းကို ဖြေကြားမှာဖြစ်ပါတယ်။ ချင်းပြည်နယ်အစိုးရအဖွဲ့ အနေနဲ့ ချင်းပြည်နယ်၊ ဟားခါးမြို့ပေါ်ရှိ အဓိကချောင်းသွယ် (၆)ခုအား နှစ်စဉ် မိုးရာသီတိုင်း ရေကြီးပြီး ချောင်းရေတိုက်စားမှုကြောင့် ဖြစ်ပေါ်တဲ့ မြေပြိုမှုများကို ကြိုတင်ကာကွယ်ထိန်းသိမ်းရန်အတွက် ဆောင်ရွက်လျက်ရှိရာမှာ ချောင်းသွယ်(၂)ခုဖြစ်တဲ့ ဟောက်ဆန်ဗာ ချောင်းသွယ်နဲ့ နွယ်ဆွချောင်းသွယ် ကာကွယ်ထိန်းသိမ်းရေးလုပ်ငန်းများကို ၂၀၁၇၂၀၁၈ ဘဏ္ဍာရေးနှစ်မှာ ပြည်ထောင်စုရဲ့ သီးသန့်ရန်ပုံငွေ ကျပ်(၁၁၃၃.၃၈၅)သန်းဖြင့် ဆောင်ရွက် ပေးခဲ့ပါတယ်။ ကျန်ရှိတဲ့ ချောင်းသွယ်(၄)ခုအနက် မွန်ဒေါရ်ဗားချောင်းသွယ်ကို ချင်းပြည်နယ် အစိုးရအဖွဲ့ရဲ့ ၂၂-၂-၂၀၁၉ ရက်စွဲပါစာအမှတ်၊ ၄/၈-၁၃(၁၁)ဦး-၃ နဲ့ အမျိုးသားသဘာဝ ဘေးအန္တရာယ် စီမံခန့်ခွဲရေးကော်မတီကို လိုအပ်တဲ့ရန်ပုံငွေ ကျပ်(၁၉၅)သန်းအား ကူညီထောက်ပံ့ ပေးနိုင်ပါရန် တင်ပြခဲ့ရာမှာ နိုင်ငံတော်သမ္မတရုံးက ၁-၃-၂၀၁၉ ရက်စွဲပါစာအမှတ်၊ ၇၂၀(၂၉၁)/၁၄/ သမ္မတရုံးနဲ့ ခွင့်ပြုထားပြီးဖြစ်ပါတယ်။ သို့ဖြစ်ပါ၍ အဆိုပါလုပ်ငန်းအား ဆောင်ရွက်နိုင်ဖို့အတွက် ဆက်လက်ဆောင်ရွက်လျက်ရှိပါတယ်။ ထို့အပြင် ပြည်တော်သာချောင်း ပေ(၁၇၀၀)အတွက် ကုန်ကျမယ့် ငွေကျပ် (၄၆၂)သန်း၊ လုံလှေချောင်း ပေ (၁၄၇၀)အတွက် ကုန်ကျမယ့် ငွေကျပ် (၄၀၀)သန်း စုစုပေါင်းရန်ပုံငွေ ကျပ် (၈၆၂)သန်းကို ကူညီထောက်ပံ့ပေးနိုင်ပါရန် အမျိုးသားသဘာဝဘေးအန္တရာယ် စီမံခန့်ခွဲမှု ကော်မတီသို့ တင်ပြထားဆဲဖြစ်ပြီးတော့ ခွင့်ပြုရန်ပုံငွေ ရရှိပါက နိုင်ငံတော်သမ္မတရုံးရဲ့ ညွှန်ကြားချက်အမှတ် (၁/၂၀၁၇)နဲ့ အညီ တင်ဒါခေါ်ယူပြီး လုပ်ငန်းများ ဆောင်ရွက်သွားမည်ဖြစ်ပါတယ်။ ကျန်ရှိတဲ့ လုံထာဗာချောင်းသွယ်အတွက် ခန့်မှန်းကုန်ကျစရိတ်များကို မြေပြင်မှာ ကွင်းဆင်းပြီး တွက်ချက်ဆဲဖြစ်ကြောင်း တင်ပြအပ်ပါတယ်။ ဥက္ကဋ္ဌကြီးခင်ဗျား။ ၂၀၁၈-၂၀၁၉ ဘဏ္ဍာနှစ်အထိ နှစ်စဉ် ပြည်ထောင်စုရဲ့ ဘဏ္ဍာငွေ အရအသုံးဆိုင်ရာဥပဒေမှာ အရေးပေါ် ရန်ပုံငွေ ကျပ်သန်း (၁၀၀)ဘီလီယံကို ပုံမှန်လျာထားပြီးတော့ အရေးပေါ်ရန်ပုံငွေဆိုင်ရာပြဋ္ဌာန်းချက်များနှင့်အညီ ပြည်ထောင်စုအစိုးရအဖွဲ့ရဲ့ ခွင့်ပြုချက်ဖြင့် သုံးစွဲ လျက်ရှိပါတယ်။ အရေးပေါ်ရန်ပုံငွေ လျာထားချက်အရ တိုင်းဒေသကြီး၊ ပြည်နယ်အစိုးရများ အပါအဝင် ပြည်ထောင်စုအဆင့် အဖွဲ့ အစည်းများဟာ ဇယား(၄)မှာ ဖော်ပြထားတဲ့ အရေးပေါ် ရန်ပုံငွေမှ ကျခံ သုံးစွဲခြင်းကို ဘဏ္ဍာရေးနှစ်အတွင်းမှာ ပြည်ထောင်စုအစိုးရအနေနဲ့ မသုံးစွဲရင် မဖြစ်တဲ့အရေးပေါ် ကိစ္စရပ်အတွက် အသုံးစရိတ်ဖြစ်ပြီး အရအသုံးခန့်မှန်းခြေငွေစာရင်း လျာထားချက်မှာ ပါဝင်ခြင်း မရှိတဲ့ အသုံးစရိတ်အတွက်သာလျှင် ဆောင်ရွက်ခွင့်ရှိသည်လို့ ပြဋ္ဌာန်းထားပြီး အရေးပေါ်ရန်ပုံငွေမှ ကျခံသုံးစွဲခြင်းကို ပြည်ထောင်စုအစိုးရအဖွဲ့၏ ဆုံးဖြတ်ချက်အရသာ ခွင့်ပြုရမည်ဟုလည်း ပြဋ္ဌာန်း ထားပါတယ်။ သို့ဖြစ်ပါ၍ အရေးပေါ်ရန်ပုံငွေ ဆိုသည်မှာ ကြိုတင်မမျှော်မှန်းနိုင်ဘဲ ဖြစ်ပေါ်လာနိုင်တဲ့ အရေးပေါ်အခြေအနေများအရ ပြည်ထောင်စုအစိုးရအဖွဲ့က ပြည်ထောင်စု၊ တိုင်းဒေသကြီး သို့မဟုတ် ပြည်နယ်များမှာ ခွင့်ပြုရန်ပုံငွေမရှိပါက သုံးစွဲနိုင်ရန် လျာထားရတဲ့ အသုံးစရိတ် ဖြစ်ပါတယ်။ သို့ဖြစ်ပါ၍ ဟားခါးမြို့ပေါ်ရှိ ချောင်းသွယ်များ ရေကြီး၊ ရေတိုက်စားမှု ကာကွယ်ရေး လုပ်ငန်းများကို အရေးပေါ်ရန်ပုံငွေမှ သုံးစွဲခြင်းထက် ပြည်ထောင်စုမှ ချင်းပြည်နယ်သို့ ထောက်ပံ့ပေးသည့် ငွေရပ် အတွင်းမှာ ချင်းပြည်နယ်အစိုးရအဖွဲ့က ၎င်းရဲ့ အရအသုံးခန့်မှန်းခြေငွေစာရင်းမှာ ထည့်သွင်းလျာထား ဆောင်ရွက်ခြင်းနဲ့ အမျိုးသားသဘာဝဘေးအန္တရာယ် စီမံခန့်ခွဲမှုကော်မတီကို တင်ပြအကူအညီ တောင်းခံခြင်းများဖြင့် ဆောင်ရွက်သင့်သည့်လုပ်ငန်းများဖြစ်ပါကြောင်း ရှင်းလင်းဖြေကြားအပ်ပါတယ်။ လေးစားအပ်ပါသော ဥက္ကဋ္ဌကြီးခင်ဗျား။ ဆက်လက်ပြီး မန္တလေးတိုင်းဒေသကြီး မဲဆန္ဒနယ် အမှတ်(၂)မှ အမျိုးသားလွှတ်တော်ကိုယ်စားလှယ် ဦးထွန်းထွန်းဦး ရဲ့ အမျိုးသားမှတ်တမ်းများ မော်ကွန်းတိုက်ဦးစီးဌာနအနေဖြင့် ဆည်မြောင်းနှင့် ရေအသုံးချမှုစီမံခန့်ခွဲရေးဦးစီး ဌာနမှတ်တမ်း များကို ဥပဒေနှင့်အညီ မည်ကဲ့သို့ လွှဲပြောင်းရယူထိန်းသိမ်းထားသည်ကို သိရှိလိုခြင်းနှင့် မော်ကွန်း ထိန်းသိမ်းခြင်း အရေးကြီးမှုကို ပြည်သူများ သိရှိနားလည်စေရန် ပညာပေးလုပ်ငန်းများ မည်ကဲ့သို့ စီမံဆောင်ရွက်ထားသည်ကို သိရှိလိုခြင်း မေးခွန်းနှင့် စပ်လျဉ်းပြီး စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန၏ ဖြေဆိုချက်နဲ့ ပေါင်းစပ်ပြီးတော့ ရှင်းလင်းဖြေကြားမှာဖြစ်ပါတယ်။ လိုအပ်တဲ့နေရာများမှာ Power Point အသုံးပြု တင်ပြခွင့်ပြုပါရန် ပန်ကြားအပ်ပါတယ်။ ကျွန်တော်တို့ အမျိုးသားမှတ်တမ်းများ မော်ကွန်းတိုက်ဦးစီးဌာနဟာ နိုင်ငံတော်က ခေတ်အဆက်ဆက် ဆောင်ရွက်ခဲ့တဲ့ နိုင်ငံရေး၊ အုပ်ချုပ်ရေး၊ စီးပွားရေးနဲ့ လူမှုရေး၊ ယဉ်ကျေးမှု ဆိုင်ရာ မှတ်တမ်းမော်ကွန်းများကို တစ်စုတစ်စည်းထဲ ရေရှည်တည်တံ့စေရန် လုံခြုံစွာ သိမ်းဆည်းထားတဲ့ ဌာနဖြစ်ပြီး သူ့ရဲ့ အဓိကလုပ်ငန်းတာဝန် (၃)ရပ်ရှိပါတယ်။ ကျွန်တော်တို့ တင်ပြပါအတိုင်းဖြစ်ပါတယ်။ မော်ကွန်းမှတ်တမ်းများ ရယူစုဆောင်းခြင်း၊ စုဆောင်းထားတဲ့ မော်ကွန်းမှတ်တမ်းများကို ရေရှည် မပျက်စီးအောင် ထိန်းသိမ်းခြင်းနဲ့ စီမံခန့်ခွဲမှုပြုလုပ်ခြင်း၊ နိုင်ငံတော်နဲ့ အများပြည်သူများ ရည်ညွှန်း ကိုးကား အသုံးပြုနိုင်စေဖို့ ဆောင်ရွက်ပေးခြင်းတို့ ဖြစ်ပါတယ်။ မှတ်တမ်းများကို ရယူစုဆောင်းရာမှာ ၂၀၀၇ ခုနှစ်၊ အမျိုးသားမှတ်တမ်းနှင့် မော်ကွန်း တိုက်ဥပဒေကို ပြင်ဆင်သည့် ဥပဒေ ပုဒ်မ ၂ မှာ ကျွန်တော်တို့ တင်ပြပါအတိုင်း ပြဋ္ဌာန်းထားပါတယ်။ ဒါ စောစောက ကျွန်တော်တို့ လွှတ်တော်ကိုယ်စားလှယ်ကြီးလည်း တင်ပြသွားပြီးဖြစ်ပါတယ်။ အဓိက ကတော့ ကျွန်တော်တို့ (၁၂)နှစ်ပြည့်မြောက်ပြီး ဆက်လက်သုံးစွဲခြင်း မရှိလို့ရှိရင် ကျွန်တော်တို့ မော်ကွန်းတိုက်ဦးစီးဌာနသို့ လွှဲပြောင်းပေးရမှာဖြစ်ပါတယ်။ (၁၂)နှစ် မပြည့်မြောက်ရင်လည်း ကျွန်တော်တို့ လွှဲပြောင်းပေးချင် လွှဲပြောင်းပေးနိုင်ပါတယ်။ (၁၂)နှစ် ပြည့်မြောက်ပြီး ဆက်လက် သုံးစွဲခြင်း မပြုတော့ကြောင်းတွေ့ရတဲ့၊ မော်ကွန်းဖြစ်လာမယ့်ဟာမျိုးဆိုလို့ရှိရင်လည်း ကျွန်တော်တို့ လွှဲပြောင်းရယူပါတယ်။ ဥက္ကဋ္ဌကြီးခင်ဗျား။ ယင်းသို့ ပြည်ထောင်စုအဆင့်အဖွဲ့ အစည်းများ၊ ဦးစီးဌာနများ၊ အဖွဲ့ အစည်းများကနေပေးပို့တဲ့ မှတ်တမ်း၊ မော်ကွန်းများကို လွှဲပြောင်းရယူခြင်း၊ ဘဏ္ဍာရေးနှစ် အလိုက် စီမံချက်ချပြီး ပြည်နယ်၊ တိုင်းဒေသကြီးများကို ကွင်းဆင်းစုဆောင်းရယူခြင်း၊ ဘာသာရပ် ဆိုင်ရာ ဆက်စပ်ဦးစီးဌာနများက မှတ်တမ်းများကို ဖလှယ်ရယူခြင်း၊ အနယ်နယ်အရပ်ရပ်မှာ ပျံ့နှံ့ နေတဲ့ အုပ်ချုပ်ရေး၊ ယဉ်ကျေးမှု၊ သမိုင်းတန်ဖိုးရှိ ပေ၊ ပုရပိုက်များကို Digital နည်းပညာဖြင့် မှတ်တမ်းရယူခြင်း၊ နယ်ပယ်အရပ်ရပ်ရှိ ပညာရှင်ကြီးများထံမှ နှုတ်ပြောသမိုင်း (Oral History) ကို ရယူစုဆောင်းခြင်းနဲ့ ပြင်ပအဖွဲ့အစည်း၊ လူပုဂ္ဂိုလ်များထံမှလည်း လှူဒါန်းမှု သို့မဟုတ် ဝယ်ယူ စုဆောင်းခြင်းတို့ဖြင့် မှတ်တမ်းများကို ရယူစုဆောင်းလျက်ရှိပါတယ်။ အမျိုးသားမှတ်တမ်းများ မော်ကွန်းတိုက်ဦးစီးဌာနသို့ ၁၅-၃-၁၉၇၂ ခုနှစ်မှ ၁၅-၁၂-၂၀၁၁ ခုနှစ်အထိ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက ပေးပို့ခဲ့တဲ့ စာချုပ်(၂၆)ခု၊ မှတ်တမ်းစာအုပ် (၁၂၁၂)အုပ်ရှိကြောင်း တွေ့ရပြီး ၎င်းတို့ဟာ စိုက်ပျိုးရေးဦးစီးဌာနက ပေးပို့ခဲ့ခြင်းသာ ဖြစ်တာကို တွေ့ရှိရပါတယ်။ ဆည်မြောင်းဦးစီးဌာနအနေနဲ့ ၁၉၉၆ ခုနှစ်မှာထုတ်တဲ့ မြန်မာနိုင်ငံ ဆည်မြောင်းလုပ်ငန်းများ စာအုပ် (၁)အုပ်သာ ကျွန်တော်တို့ လက်ခံရရှိထားပါတယ်။ ဌာနအနေနဲ့ အမျိုးသားမှတ်တမ်းနဲ့ မော်ကွန်းတိုက် ဥပဒေအရ ဥပဒေနှင့်အညီ မှတ်တမ်းများ လွှဲပြောင်းပေးနိုင် ပါရန် ဝန်ကြီးဌာနအားလုံးသို့ အစိုးရအဖွဲ့ရဲ့ ၅-၆-၁၉၈၉ ရက်စွဲပါ စာနဲ့လည်းကောင်း၊ စီမံကိန်းနှင့် ဘဏ္ဍာရေးဝန်ကြီးဌာနရဲ့ ၁၅-၃-၁၉၉၁ ရက်စွဲပါစာဖြင့်လည်းကောင်း၊ ဦးစီးဌာနရဲ့ ၁၉-၁၀-၂၀၀၁ ၂၂-၆-၂၀၁၁ ရက်စွဲပါ စာများဖြင့်လည်းကောင်း နှိုးဆော်အကြောင်းကြား ထားရှိပါတယ်။ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန၊ ဆည်မြောင်းနှင့် ရေအသုံးချမှုစီမံ ခန့်ခွဲရေးဦးစီးဌာနအနေဖြင့် ရေလှောင်တမံ စူးစမ်းလေ့လာရေးလုပ်ငန်းများရဲ့ မြေပုံမှတ်တမ်းများနဲ့ အချက်အလက်များ၊ အပြီးသတ် ဒီဇိုင်းပုံစံများနဲ့ ခန့်မှန်းခြေစာရင်းများ၊ တည်ဆောက်မှုကာလ တစ်လျှောက် အရည်အသွေးထိန်းချုပ်စစ်ဆေးခြင်းဆိုင်ရာ မှတ်တမ်းနှင့် အချက်အလက်များ၊ စီမံကိန်း တည်ဆောက်မှုဆိုင်ရာ မှတ်တမ်းဓာတ်ပုံများ စသည်တို့ကို စနစ်တကျမှတ်တမ်းပြု ထိန်းသိမ်း ထားရှိပါတယ်။ ထို့အပြင် စီမံကိန်းလုပ်ငန်းများအားလုံး ပြီးစီးပြီးနောက် စီမံကိန်း အကောင်အထည် ဖော်ဆောင်ရွက်ပြီးစီးမှုအစီရင်ခံစာ (Project Completion Report) ကို စနစ်တကျပြုစုပြီး ဌာနမှာ မှတ်တမ်းတင်ထားရှိပါတယ်။ အဆိုပါ အစီရင်ခံစာမှာ လုပ်ငန်းစီမံကိန်း နောက်ခံသမိုင်းအကျဉ်းဖြစ်တဲ့ စီမံကိန်းဖြစ်ပေါ် လာပုံနဲ့ စီမံကိန်းရည်ရွယ်ချက်တွေ၊ စီမံကိန်းလုပ်ငန်းဆိုင်ရာအချက်အလက်များနှင့် ဒီဇိုင်းပုံစံများ၊ မူလခန့်မှန်းခြေစာရင်းနှင့်အမှန်ကုန်ကျစရိတ်များ၊ လုပ်ငန်းအကောင်အထည်ဖော်ဆောင်ရွက်ပြီးစီးမှု မှတ်တမ်းများ၊ စက်ယန္တရားများနှင့် တည်ဆောက်ရေးပစ္စည်းများရရှိမှုနှင့် သုံးစွဲမှုအခြေအနေ၊ တမံ တွင်းစီးဝင်ရေပမာဏ၊ ရေလှောင်ပမာဏ၊ သုံးစွဲမှုပမာဏနှင့် ထုတ်လုပ်မှုပမာဏ၊ မိုးရေချိန်မှတ်တမ်းများ စသည်ဖြင့် ပြည့်စုံစွာ ထည့်သွင်းပြုစုထားရှိပါတယ်။ ဌာနက တည်ဆောက်ထိန်းသိမ်းထားတဲ့ ရေလှောင်တမံနှင့် ဆက်စပ်ရေအား၊ အဆောက် အအုံများ ကြံ့ခိုင်မှု၊ ဘေးကင်းလုံခြုံမှုနှင့် ထိန်းသိမ်းလည်ပတ်ခြင်း လုပ်ငန်းစဉ်များအတွက် ရှေးယခင်ကပင် ဌာနက သတ်မှတ်ပြဋ္ဌာန်းထားတဲ့ လုပ်ထုံးလုပ်နည်း၊ ညွှန်ကြားချက်များနှင့်အညီ ထိန်းသိမ်းစီမံလျက်ရှိတဲ့အပြင် နေ့စဉ်မျက်မြင်စစ်ဆေးခြင်း အစီရင်ခံစာပါ လုပ်ငန်းစဉ်များအတိုင်း စောင့်ကြည့်စစ်ဆေးပြီး အစီရင်ခံစာကို နေ့စဉ် ပြုစုထားရှိပါတယ်။ အထက်ဖော်ပြပါ လုပ်ငန်း စီမံကိန်းဆိုင်ရာ မှတ်တမ်းများကို ဆည်မြောင်းနှင့် ရေအသုံးချမှုစီမံခန့်ခွဲရေးဦးစီးဌာန ရုံးချုပ်နဲ့ နေပြည်တော်၊ ရန်ကုန်မြို့ရှိ ဆည်မြောင်းနှင့် ရေအသုံးချမှုစီမံခန့်ခွဲရေးဦးစီးဌာန၊ စာကြည့်တိုက် များမှာ စုဆောင်းထားရှိခြင်းဖြစ်ပါတယ်။ ဆည်မြောင်းနှင့် ရေအသုံးချမှုစီမံခန့်ခွဲရေးဦးစီးဌာနအနေနဲ့ အမျိုးသားမှတ်တမ်းနှင့် မော်ကွန်းဥပဒေပါ ပြဋ္ဌာန်းချက်များနှင့်အညီ ၎င်းရဲ့ လက်ဝယ်မှာရှိတဲ့ မှတ်တမ်းများကို (၁၂)နှစ်ပြည့်မြောက်ပြီး ဆက်လက်သုံးစွဲခြင်းမပြုပါက အမျိုးသားမှတ်တမ်းများ မော်ကွန်းတိုက်ဦးစီးဌာနကို လွှဲပြောင်းပေးအပ်ပါရန် ညှိနှိုင်းဆောင်ရွက်သွားမှာဖြစ်ပါတယ်။ ဥက္ကဋ္ဌကြီးခင်ဗျာ။ မှတ်တမ်းမော်ကွန်းများ ထိန်းသိမ်းခြင်းသည် နိုင်ငံ့အတွက် အရေးကြီး မှုကို အစိုးရဌာနများနှင့် ပြည်သူများ သိရှိနားလည်စေဖို့ ပြည်နယ်နှင့် တိုင်းဒေသကြီးများသို့ မှတ်တမ်းရယူနိုင်ဖို့အတွက် ကွင်းဆင်းဆောင်ရွက်မှုနှင့်အတူ မှတ်တမ်းထိန်းသိမ်းမှု အသိပညာပေး ဆွေးနွေးမှု (၁၅)ကြိမ် ပြုလုပ်ခဲ့ပါတယ်။ ၂၀၁၅-၂၀၁၆ ဘဏ္ဍာရေးနှစ်ကနေ ၂၀၁၈-၂၀၁၉ ဘဏ္ဍာရေးနှစ် ပထမ(၃)လ ပတ်အထိ အစိုးရဌာနများက အရာထမ်းများကို သင်တန်း(၅)ကြိမ် ဖွင့်လှစ်ပေးခဲ့ပါတယ်။ ရန်ကုန်တိုင်းဒေသကြီး၊ ပဲခူးတိုင်းဒေသကြီး၊ ဧရာဝတီတိုင်းဒေသကြီး၊ တနင်္သာရီတိုင်းဒေသကြီး၊ မွန်ပြည်နယ်၊ ကချင်ပြည်နယ်နှင့် ကယားပြည်နယ်များမှာရှိတဲ့ အစိုးရ အဖွဲ့ရုံးများ၊ အထွေထွေအုပ်ချုပ်ရေးဦးစီးဌာနရုံး (ရန်ကုန်)၊ လျှပ်စစ်နှင့် စွမ်းအင်ဝန်ကြီးဌာနနဲ့ သမိုင်းသုတေသနနှင့် စာကြည့်တိုက်ဦးစီးဌာနများက ဖွင့်လှစ်တဲ့သင်တန်းများမှာ မှတ်တမ်းများသည် နိုင်ငံအတွက် အထောက်အထားများအဖြစ် အရေးပါမှုနှင့် ထိန်းသိမ်းမှုပုံစံများကို သင်ကြားပို့ချပေးခဲ့ ပါတယ်။ မှတ်တမ်းမော်ကွန်းများရဲ့ အရေးပါမှုကို အများပြည်သူများ သိရှိစေရေးနှင့် အသုံးချမှု တိုးပွားလာစေမှုအတွက် ကျွန်တော်တို့ တင်ပြပါ ပုံများမှာပါတဲ့အတိုင်း ဦးစီးဌာနရဲ့ အထိမ်းအမှတ်နေ့များ၊ နိုင်ငံတော်အဆင့် ပြပွဲများမှာ နိုင်ငံအမွေအနှစ် မှတ်တမ်းများကို ခင်းကျင်းပြသခြင်း၊ နိုင်ငံပိုင် သတင်းစာများမှာ ဘာသာရပ်ဆိုင်ရာ ဆောင်းပါးများ ရေးသားခြင်း၊ နိုင်ငံပိုင် မီဒီယာများမှာ Talk Show Documentary အစီအစဉ်များ ထုတ်လွှင့်ပြသခြင်း၊ နေပြည်တော်နှင့် ရန်ကုန် မော်ကွန်းတိုက်တို့မှာ ပြခန်းငယ်များဖြင့် နေ့စဉ် လာရောက်ကြည့်ရှုလေ့လာခွင့်ပြုထားခြင်း၊ ဝန်ကြီး ဌာန Website မှာလည်း ဦးစီးဌာနရဲ့ Webpage ဖြင့် သတင်းအချက်အလက်များကို အချိန်နှင့် တစ်ပြေးညီတင်ပြခြင်း၊ သုတေသီများလိုအပ်သည့် အထောက်အထားများ လာရောက်ကိုးကားနိုင်ရန် အစိုးရရုံးပိတ်ရက်မှအပ နေ့စဉ် နံနက်(၉:၃၀) ကနေ ညနေ(၄:၀၀)နာရီအထိ ဖွင့်လှစ်၍ ဝန်ဆောင်မှု ပေးခြင်းလုပ်ငန်းများကို ဆောင်ရွက်ပေးလျက်ရှိပါတယ်။ ထို့ပြင် ဇွန်လ ၉ ရက်နေ့မှာ ကျရောက်တဲ့ အပြည်ပြည်ဆိုင်ရာ မော်ကွန်းတိုက်များနေ့ များမှာလည်းပဲ ၂၀၁၈ ခုနှစ်ကစပြီးတော့ မော်ကွန်းပြခန်း အထူးအစီအစဉ်ဖြင့် ဖွင့်လှစ်ပြသခြင်းနဲ့ စာတမ်းဖတ်ပွဲများ ကျင်းပခြင်း၊ ရုပ်မြင်သံကြားအစီအစဉ်က တွေ့ဆုံမေးမြန်းခန်းများ၊ ထုတ်လွှင့် ပေးခြင်းများကိုလည်း ဆောင်ရွက်လျက်ရှိပါကြောင်း ဥက္ကဋ္ဌကြီးမှတစ်ဆင့် ရှင်းလင်းဖြေကြား အပ်ပါတယ်။ ဥက္ကဋ္ဌကြီးခင်ဗျား။ ချင်းပြည်နယ် မဲဆန္ဒနယ်အမှတ်(၁၁)မှ အမျိုးသားလွှတ်တော် ကိုယ်စားလှယ် ဦးဝှေ့တင်း ရဲ့ ချင်းပြည်နယ်၊ ပလက်ဝမြို့မှာ အခွန်ဦးစီးဌာနမှူးရုံး ဖွင့်လှစ်ပေးရန် အစီအစဉ် ရှိ/မရှိ မေးခွန်းအပေါ်မှာ ရှင်းလင်းဖြေကြားမှာ ဖြစ်ပါတယ်။ စီမံကိန်းနှင့် ဘဏ္ဍာရေး ဝန်ကြီးဌာန၊ ပြည်တွင်းအခွန်များဦးစီးဌာန ချင်းပြည်နယ်၊ ပလက်ဝမြို့နယ်ရဲ့ အခွန်အရပ်ရပ် ကောက်ခံမှု နှင့် ပတ်သက်ပြီး ၂၀၁၁-၂၀၁၂ ဘဏ္ဍာရေးနှစ်မှ ၂၀၁၈-၂၀၁၉ ဘဏ္ဍာနှစ်အထိ ရခိုင်ပြည်နယ်၊ ကျောက်တော်မြို့နယ်၊ အခွန်ဦးစီးဌာနမှူးရုံးကနေပြီးတော့ ပူးတွဲတာဝန်ယူ ကောက်ခံပေးလျက် ရှိပါတယ်။ ဒုတိယသမ္မတ ဦးဟင်နရီဗန်ထီးယူ ရဲ့ ၂၆-၂-၂၀၁၇ ရက်မှ ၁-၃-၂၀၁၇ ရက်နေ့အထိ ချင်းပြည်နယ် ခရီးစဉ်အတွင်းမှာ ပလက်ဝမြို့နယ်၊ အခွန်ဦးစီးဌာနမှူးရုံးဖွင့်လှစ်နိုင်ရေး လမ်းညွှန် မှာကြားချက်အရ ပလက်ဝမြို့နယ်၊ မြို့နယ်အခွန်ဦးစီးဌာနမှူးရုံး ဖွင့်လှစ်ရန် မြေနေရာ တောင်းခံဆောင်ရွက်လျက်ရှိပြီး မြေနေရာ မရရှိသေးမီ မြို့နယ်အထွေထွေအုပ်ချုပ်ရေးဦးစီးဌာနမှူးရုံးမှ (၂၀ x ၁၀)ပေ အခန်း(၁)ခန်း ရယူပြီး ဖွင့်လှစ်ခွင့်ပြုပါရန် ချင်းပြည်နယ်အစိုးရအဖွဲ့သို့ တင်ပြခဲ့ပါတယ်။ ချင်းပြည်နယ်အစိုးရအဖွဲ့ဟာလည်း ခွင့်ပြုထားပြီးဖြစ်ပါတယ်။ သို့ဖြစ်ပါ၍ ပလက်ဝမြို့နယ်၊ အခွန်ဦးစီး ဌာနမှူးရုံး ဖွင့်လှစ်ရန်အတွက် စီစဉ်ဆောင်ရွက်လျက်ရှိပါကြောင်းနှင့် နယ်မြေလုံခြုံအေးချမ်းမှု အပေါ်မှာမူတည်ပြီး မကြာမီဖွင့်လှစ်နိုင်ရေး ဆောင်ရွက်သွားမည်ဖြစ်ပါကြောင်း ရှင်းလင်းဖြေကြား အပ်ပါတယ်။ ဥက္ကဋ္ဌကြီးခင်ဗျား။ နောက်ဆုံးအနေနဲ့ ကယားပြည်နယ် မဲဆန္ဒနယ်အမှတ်(၉)မှ အမျိုးသား လွှတ်တော်ကိုယ်စားလှယ် ဦးစိုးသိန်း ရဲ့ ကယားပြည်နယ်က ထုတ်လုပ်ပေးလျက်ရှိတဲ့ ဘီလူးချောင်း ရေအားလျှပ်စစ် ဝင်ငွေများမှာ ပြည်နယ်သူ၊ ပြည်နယ်သားများ လူမှုစီးပွားဘဝဖွံ့ဖြိုးတိုးတက်စေခြင်း အလို့ငှာ သင့်တော်သော မျှဝေမှု Resource Sharing ထောက်ပံ့ပေးရန် အစီအစဉ် ရှိ/မရှိ သိရှိလိုခြင်း မေးခွန်းနှင့်စပ်လျဉ်းပြီး လျှပ်စစ်နှင့်စွမ်းအင်ဝန်ကြီးဌာန၏ ဖြေဆိုချက်များနှင့် ပေါင်းစပ်ပြီး ရှင်းလင်း ဖြေကြားခွင့်ပြုပါရန် တင်ပြအပ်ပါတယ်။ ဥက္ကဋ္ဌကြီးခင်ဗျား။ နိုင်ငံတော်သည် ငြိမ်းချမ်းပြီး သာယာဝပြောတဲ့ ဒီမိုကရေစီ ဖက်ဒရယ် ပြည်ထောင်စုဖြစ်လာဖို့ ဖော်ဆောင်လျက်ရှိပါတယ်။ ယင်းသို့ ဖော်ဆောင်ရာမှာ မြန်မာနိုင်ငံသည် ရေရှည်တည်တံ့ခိုင်မြဲပြီး ဟန်ချက်ညီသော ဖွံ့ဖြိုးတိုးတက်မှုစီမံကိန်း၊ Myanmar Sustainable Development Plan ၂၀၁၈-၂၀၃၀ ပြည့်နှစ်သည် ဘက်စုံပူးပေါင်း ဆောင်ရွက်မှုအတွက် မူဘောင် တစ်ခု ဖြစ်ပါတယ်။ အဆိုပါ မူဘောင်ရဲ့ မဏ္ဍိုင်တစ်ခုဖြစ်တဲ့ ငြိမ်းချမ်းရေးနှင့် တည်ငြိမ်မှုမဏ္ဍိုင် ပန်းတိုင်(၁)မှာ ငြိမ်းချမ်းရေး၊ အမျိုးသားပြန်လည်သင့်မြတ်ရေး၊ လုံခြုံရေးနှင့် ကောင်းမွန်သော အုပ်ချုပ်မှုဖြစ်ပါတယ်။ ပန်းတိုင်(၂)က စီးပွားရေးတည်ငြိမ်မှုနဲ့ ခိုင်မာအားကောင်းတဲ့ Macro စီးပွားရေး စီမံခန့်ခွဲမှု ဖြစ်ပါတယ်။ အဆိုပါ ပန်းတိုင်(၁)နှင့် ပန်းတိုင်(၂)တို့ကို မဏ္ဍိုင်(၁) ငြိမ်းချမ်းရေးနှင့် တည်ငြိမ်မှုမဏ္ဍိုင်အောက်ကနေပြီး အကောင်အထည်ဖော်ဆောင်ရွက်လျက်ရှိပါတယ်။ ဒီမိုကရေစီစနစ်ကို စတင်ကျင့်သုံးတဲ့ အချိန်ကစပြီး ကျွန်တော်တို့ ပြည်သူ့ဘဏ္ဍာရေး၊ စီမံခန့်ခွဲမှုစနစ်ကိုလည်း ပြုပြင်ပြောင်းလဲ လုပ်ဆောင်ခဲ့ပါတယ်။ ယခင်က နိုင်ငံတော်ဘတ်ဂျက် တစ်ခုတည်းသာ ရှိခဲ့သော်လည်းပဲ ယခုအခါမှာ ပြည်ထောင်စုဘတ်ဂျက်နဲ့ တိုင်းဒေသကြီး သို့မဟုတ် ပြည်နယ်အသီးသီး ဘတ်ဂျက်များကို တွေ့မြင်နိုင်ပါတယ်။ ဒီမိုကရေစီဖက်ဒရယ် ပြည်ထောင်စု စနစ်ကို အပြည့်အဝမရောက်ရှိသေးမီ ကာလအတွင်းမှာ ပြည်ထောင်စုနှင့် တိုင်းဒေသကြီး သို့မဟုတ် ပြည်နယ်များသည် ဖွဲ့စည်းပုံအခြေခံဥပဒေ ဇယား(၁)၊ ဇယား(၂)နဲ့ ဇယား(၅)တို့ကို အခြေခံပြီး ဘဏ္ဍာငွေခွဲဝေ သုံးစွဲမှုများကို ပြုလုပ်ရပါတယ်။ ပြည်ထောင်စုသည် ဥပဒေနှင့်အညီ ရငွေများ အားလုံးကို ပြည်ထောင်စုဘဏ္ဍာရန်ပုံငွေသို့ ထည့်သွင်း၍ ပြည်ထောင်စုအဆင့် ဌာနအဖွဲ့ အစည်း များနှင့် တိုင်းဒေသကြီး သို့မဟုတ် ပြည်နယ်များကို ခွဲဝေထောက်ပံ့လျက်ရှိပါတယ်။ ပြည်ထောင်စုက တိုင်းဒေသကြီး သို့မဟုတ် ပြည်နယ်များသို့ ထောက်ပံ့ရာမှာ တိုင်းဒေသကြီး၊ ပြည်နယ်များရဲ့ စုစုပေါင်း လူဦးရေ၊ ဆင်းရဲနွမ်းပါမှု အခြေအနေ၊ မြေဧရိယာ အကျယ်အဝန်း၊ တိုင်းဒေသကြီး၊ ပြည်နယ်အလိုက် စုစုပေါင်းလူဦးရေမှာ မြို့ပြလူဦးရေ ပါဝင်မှုအချိုး၊ အချိုးကျ အခွန်ကောက်ခံရရှိမှု အချိုး၊ လူတစ်ဦးရဲ့ ပျမ်းမျှအသားတင် ထုတ်လုပ်မှုနဲ့ ဝန်ဆောင်မှုတန်ဖိုး အစရှိတဲ့ ညွှန်းကိန်း(၆)ခုကို အခြေခံတွက်ချက်ပြီး မျှတအောင် ထောက်ပံ့လျက်ရှိပါတယ်။ ကြိုတင် မမျှော်မှန်းနိုင်တဲ့ သဘာဝဘေးများဖြစ်လာတဲ့အခါမှာ ပြည်ထောင်စုရဲ့ အရေးပေါ်ရန်ပုံငွေမှ သုံးစွဲ ခွင့်ပြုနိုင်ဖို့အတွက် တိုင်းဒေသကြီး၊ ပြည်နယ်များက တင်ပြတောင်းခံလာပါကလည်းပဲ စိစစ် ခွင့်ပြုပေးလျက်ရှိပါတယ်။ ဘီလူးချောင်း (၁) နှင့် (၂) (၃) စီမံကိန်းများဟာ ပြည်ထောင်စုက စီမံခန့်ခွဲတဲ့ ရေအား လျှပ်စစ်စီမံကိန်းများမှာ ပါဝင်ပါတယ်။ နိုင်ငံတော်ရဲ့ မဟာဓာတ်အားလိုင်း National Grid ကို တိုက်ရိုက်ချိတ်ဆက်ပို့လွှတ်တဲ့ ရေအားလျှပ်စစ်ထုတ်လုပ်မှု လုပ်ငန်းများဖြစ်ပါတယ်။ ဘီလူးချောင်း (၂)ဟာဆုလို့ရှိရင် နိုင်ငံတော်ရဲ့ ပထမဦးဆုံး ရေအားလျှပ်စစ်စီမံကိန်းလို့ ဆိုနိုင်ပါတယ်။ ယင်းသို့ ပြည်ထောင်စုကစီမံခန့်ခွဲတဲ့ ရေအားလျှပ်စစ်စီမံကိန်းပေါင်းဟာ ယခုအခါမှာ (၂၈)ခု ရှိပါတယ်။ ထုတ်လုပ်တဲ့ ဓာတ်အားများသည် National Grid ကတစ်ဆင့် တစ်နိုင်ငံလုံးသို့ ပို့လွှတ်ရခြင်းဖြစ်ပြီး လျှပ်စစ်ဓာတ်အားခနှုန်းထားများ အခြေအနေအရ ထုတ်လုပ်မှုကုန်ကျစရိတ်ကို ကာမိနိုင်ခြင်းမရှိဘဲ နိုင်ငံတော်က စိုက်ထုတ်ကျခံပေးနေရတဲ့ အနေအထားဖြစ်ပါတယ်။ ပြည်ထောင်စုသည် ၎င်းရဲ့ ရငွေများကို လျှပ်စစ်နှင့် စွမ်းအင်ဝန်ကြီးဌာန အပါအဝင် ပြည်ထောင်စုအဆင့် ဌာနအဖွဲ့ အစည်းများ၊ ကယားပြည်နယ်အပါအဝင်၊ တိုင်းဒေသကြီး သို့မဟုတ် ပြည်နယ်များသို့ ပြည်ထောင်စုရဲ့ ဘဏ္ဍာငွေအရအသုံးဆိုင်ရာ ဥပဒေနှင့်အညီ ခွဲဝေသုံးစွဲလျက် ရှိပါတယ်။ ထို့အပြင် ပြည်ထောင်စုက ကောက်ခံရရှိတဲ့ အခွန်အကောက် ရငွေများကနေပြီးတော့ တိုင်းဒေသကြီး သို့မဟုတ် ပြည်နယ်များသို့ ခွဲဝေပေးတဲ့ Tax Sharing ကိုလည်း နှစ်စဉ် ဆောင်ရွက် ပေးလျက်ရှိပါတယ်။ ကယားပြည်နယ်အတွက် National Grid မှ ဓာတ်အားဖြန့်ဖြူးပေးနိုင်ရန် မဟာ ဓာတ်အားလိုင်းနှင့် ချိတ်ဆက်တဲ့ လွိုင်ကော် (132 KV) MVA (100+50) MVA ဓာတ်အားခွဲရုံနှင့် (66 KV) ရှားတော၊ ဘောလခဲ၊ ဖားဆောင်း ဓာတ်အားခွဲရုံ ဓာတ်အားလိုင်းများကို တည်ဆောက်ပေးခဲ့ ရာမှာ ၂၀၁၈-၂၀၁၉ ဘဏ္ဍာရေးနှစ်အထိ မြန်မာကျပ်ငွေ (၅၇)ဘီလီယံခန့် သုံးစွဲဆောင်ရွက်ပေးခဲ့ ပါတယ်။ ထပ်မံပြီးတော့ အဆိုပါ လွိုင်ကော် ပင်မဓာတ်အားခွဲရုံမှတစ်ဆင့် ရွာသစ်၊ ဖားဆောင်း၊ ဒီးမော့ဆို၊ ဘောလခဲ၊ မယ်စဲ၊ ဖရူဆိုတို့သို့ ဓာတ်အားလိုင်းများနှင့် Transformer များ တည်ဆောက် တပ်ဆင်ပေးခဲ့ရာမှာ မြန်မာကျပ်ငွေ (၄၇)ဘီလီယံခန့် ကျခံသုံးစွဲ ဆောင်ရွက်ခဲ့ပါတယ်။ ထိုကဲ့သို့ ရင်းနှီးမြှုပ်နှံ တည်ဆောက်ပေးခဲ့ခြင်းကြောင့် ကယားပြည်နယ်အတွင်းမှာ အိမ်ထောင်စုပေါင်း (၅၇၂၇၄)စု ရှိတဲ့အနက် ယခု ၂၀၁၈-၂၀၁၉ ဘဏ္ဍာရေးနှစ်ကုန်မှာ အိမ်ထောင်စု (၄၆၀၀၀)ကျော်၊ ရာခိုင်နှုန်းအားဖြင့် (၈၀)ရာခိုင်နှုန်းခန့်သည် ဓာတ်အားစနစ်က လျှပ်စစ်ဓာတ်အား ရရှိသုံးစွဲနိုင်နေပြီဖြစ်ပါတယ်။ တိုင်းဒေသကြီး သို့မဟုတ် ပြည်နယ်များမှာ ရာခိုင်နှုန်းအားဖြင့် အများဆုံး သုံးစွဲနိုင်တဲ့အနေအထားမှာ ရှိပါတယ်။ ကယားပြည်နယ်အတွင်း လျှပ်စစ်ဓာတ်အား ပိုမိုသုံးစွဲနိုင်ရေး အတွက် ၂၀၂၀-၂၀၂၁ ဘဏ္ဍာရေးနှစ်မှာ အိမ်ထောင်စုအားလုံးရဲ့ (၈၇)ရာခိုင်နှုန်း၊ ၂၀၂၅-၂၀၂၆ ဘဏ္ဍာရေးနှစ်မှာ (၉၄)ရာခိုင်နှုန်းအထိ ရည်မှန်းဆောင်ရွက်သွားမည်ဖြစ်ကြောင်း သိရှိရပါတယ်။ ဥက္ကဋ္ဌကြီးခင်ဗျား။ သို့ဖြစ်ပါ၍ အမျိုးသားလွှတ်တော်ကိုယ်စားလှယ် ဦးစိုးသိန်း မေးမြန်း ထားသည့် ကယားပြည်နယ်မှ ထုတ်လုပ်ပေးလျက်ရှိသည့် ဘီလူးချောင်း ရေအားလျှပ်စစ် ဝင်ငွေများမှာ ပြည်နယ်သူ၊ ပြည်နယ်သားများ လူမှုစီးပွားဘဝ ဖွံ့ဖြိုးတိုးတက်စေခြင်းအလို့ငှာ သင့်တော်သော မျှဝေမှု Resource Sharing ထောက်ပံ့ပေးရန် လက်ရှိအခြေအနေမှာ သီးခြားရေးဆွဲထားတဲ့ အစီအစဉ် မရှိသေးပါကြောင်း၊ သို့ရာတွင် အထက်တွင် တင်ပြခဲ့သကဲ့သို့ ပြည်ထောင်စုနှင့် တိုင်းဒေသကြီး သို့မဟုတ် ပြည်နယ်များအကြား ဘဏ္ဍာငွေ ခွဲဝေသုံးစွဲမှုများကို လွှတ်တော် အသီးသီးက ပြဋ္ဌာန်းပေးတဲ့ ဘဏ္ဍာငွေအရအသုံးဆိုင်ရာ ဥပဒေများနှင့်အညီ ဆောင်ရွက်ပေးလျက် ရှိခြင်း၊ အခွန်ဝေစုများ ဆောင်ရွက်ပေးလျက်ရှိခြင်း၊ သယံဇာတ ဆောင်ရွက်လျက်ရှိခြင်းများကိုဆောင်ရွက်ပေးလျက်ရှိပါကြောင်း၊ သယံဇာတ ခွဲဝေသုံးစွဲခြင်း Resource Sharing များနဲ့ စပ်လျဉ်း ပြီးတော့ ပွင့်လင်းမြင်သာမှုရှိရန်၊ တာဝန်ယူမှု၊ တာဝန်ခံမှုရှိရန်နှင့် ရေရှည်တည်တံ့ခိုင်မြဲပြီး ပိုမိုမျှတ ကောင်းမွန်သော စီမံခန့်ခွဲမှုဖြစ်စေရန်၊ ဗဟိုချုပ်ကိုင်မှုလျော့ချရေး အပါအဝင် သုံးသပ်ဆွေးနွေးမှု များကို အနာဂတ် ဒီမိုကရေစီဖက်ဒရယ်ပြည်ထောင်စုရဲ့ အခြေခံများအဖြစ်နဲ့ ချမှတ်နိုင်ရေးအတွက်ဆောင်ရွက်လျက်ရှိပါကြောင်း ဥက္ကဋ္ဌကြီးမှတစ်ဆင့် ရှင်းလင်းဖြေကြားအပ်ပါတယ်။ အားလုံးကို ကျေးဇူးတင်ပါတယ်။</speech>
<speech><mp id='920'>ဦးထွန်းထွန်းဦး၊ မန္တလေးတိုင်းဒေသကြီး မဲဆန္ဒနယ်အမှတ်(၂)</mp>ဆည်မြောင်းနှင့် ရေအသုံးချမှုစီမံခန့်ခွဲရေးဦးစီးဌာနက ကျွန်တော်တို့ အမျိုးသားမှတ်တမ်းနှင့် မော်ကွန်းဥပဒေအရ ပေးရမယ့်ဟာတွေကို မပေးဘူးဆိုတာ ကြားတဲ့အတွက် ဒီမေးခွန်းကို Highlight လုပ်ပြီး မေးခြင်း ဖြစ်ပါတယ်။ အဲဒီတော့ အခု ဒုတိယဝန်ကြီး ဖြေသွားတဲ့အထဲမှာလည်း ဒီဌာနဟာ ၁၉၉၆ ခုနှစ် ကတည်းက မပေးဘူးဆိုတော့ နှစ်ပေါင်း(၂၀)ကျော်နေပါပြီ။ အဲဒီတော့ အခု ပေးဖို့အတွက် ညှိနှိုင်း အစည်းအဝေးတွေနဲ့ ဒီ သူတို့ရဲ့ မှတ်တမ်းမှတ်ရာတွေဟာ တိုင်းပြည်အတွက် အလွန်အရေးကြီးတဲ့ ဒီဟာတွေကို ဘယ်ကာလမှာပေါ့။ Target Date သတ်မှတ်ပြီး ဦးစီးဌာနကို ပေးဖို့အတွက် စီစဉ်ထားခြင်း ရှိ/မရှိ ဆက်စပ်မေးခွန်းကို မေးခြင်းဖြစ်ပါတယ်။</speech>
<speech><agency id='27'>ဦးမောင်မောင်ဝင်း (ဒုတိယဝန်ကြီး၊ စီမံကိန်းနှင့် ဘဏ္ဍာရေးဝန်ကြီးဌာန)</agency>ကျွန်တော်တို့ တင်ပြခဲ့တဲ့ ဥပဒေမှာပါတဲ့ အတိုင်းပါပဲခင်ဗျား။ ဒီဥပဒေကတော့ ကျွန်တော်တို့ ဌာနအနေနဲ့ (၁၂)နှစ် ကျွန်တော်တို့ပစ်ပြီး ဆက်လက်သုံးစွဲခြင်းမပြုပါက ဆိုတဲ့ဟာလေး ပါ ပါတယ်။ ဆည်မြောင်းဌာနအနေနဲ့ သူရဲ့ မှတ်တမ်းများကို သူ့ဆီမှာ ထိန်းသိမ်းထားရှိပြီး ကျွန်တော်တို့ (၁၂)နှစ် ပြည့်မြောက်လာတဲ့အခါမှာလည်းပဲ သူ့အနေနဲ့ ဆက်လက်အသုံးပြုနေတယ် ဆိုတဲ့အတွက် အဓိပ္ပာယ်နဲ့ ကျွန်တော်တို့ကို ပေးပို့တာလို့ ယူဆပါတယ်။ ဒါပေမဲ့ ဥပဒေမှာ ပါတဲ့အတိုင်းပဲကျွန်တော်တို့အနေနဲ့လည်းပဲ အကယ်၍ (၁၂)နှစ်ကျော်လာတဲ့အခါကို မပေးတဲ့ဟာကို ကျွန်တော်တို့ မော်ကွန်းအနေနဲ့ ယူဆတယ်လို့ ဆိုလို့ရှိရင်တော့ ကျွန်တော်တို့က ဒါကို သွားပြီး မိတ္တူ အနေနဲ့ ကူးယူလို့ရတယ်လို့ ဥပဒေမှာ ပါ ပါတယ်။ ဒါကြောင့်မို့လို့ ကျွန်တော်တို့ ဒီ လွှတ်တော်ကိုယ်စားလှယ်ကြီး မေးခွန်းမေးပြီးတဲ့ အခါမှာတော့ ဆည်မြောင်းနှင့် ကျွန်တော်တို့ မော်ကွန်းတိုက်ဦးစီးဌာနနဲ့ ညှိနှိုင်းပြီးတော့ အကယ်၍ သူ့ဆီမှာ ဆက်လက်အသုံးပြု နေမယ်ဆိုရင်တော့ ကျွန်တော်တို့ သူ့ဌာနမှာပဲ မှတ်တမ်းများကို ဆက်ပြီးတော့ သိမ်းထားလို့ရပါတယ်။ ဒါပေမဲ့ တချို့မော်ကွန်းဖြစ်မယ့် ဆည်မြောင်းလို ကြီးမားတဲ့ စီမံကိန်း တစ်ခုလုံးဆိုလို့ရှိရင်တော့ ကျွန်တော်တို့ဘက်က မိတ္တူကူးဖို့ လိုလို့ရှိရင် ကူးဖို့ကို ညှိနှိုင်းဆောင်ရွက်သွားမည်ဖြစ်ကြောင်း တင်ပြဖြေကြားခြင်း ဖြစ်ပါတယ်။</speech>
<speech type='speaker'>အမျိုးသားလွှတ်တော်ကိုယ်စားလှယ်များခင်ဗျား။ အစည်းအဝေးကို မိနစ် (၃၀)ခန့် ခေတ္တရပ်နားပါမယ်</speech>
<speech type='mc'>အမျိုးသားလွှတ်တော် ဥက္ကဋ္ဌ ပြန်လည်ထွက်ခွာပါပြီ ခင်ဗျား။</speech>
<speech type='mc'>အားလုံး ထွက်ခွာနိုင်ကြပါပြီ ခင်ဗျား။</speech>
<p>အစည်းအဝေးကို ၁၁း၀၃ နာရီအချိန်တွင် ခေတ္တရပ်နားပြီး ၁၁း၃၃ နာရီအချိန်တွင်ပြန်လည်ကျင်းပပါသည်။</p>
</section>
<section value = 'Motion'>
<speech type='mc'>အမျိုးသားလွှတ်တော် ကိုယ်စားလှယ်များခင်ဗျား။ အစ���်းအဝေး ပြန်လည်စတင်ပါတော့မယ်</speech>
<speech type='mc'>အမျိုးသားလွှတ်တော် ဥက္ကဋ္ဌကြီး ကြွရောက်လာပါပြီ ခင်ဗျား။</speech>
<p>အမျိုးသားလွှတ်တော် ဥက္ကဋ္ဌ သည် ဥက္ကဋ္ဌ အတွက် သတ်မှတ်ထားသည့် စင်မြင့်ပေါ်သို့ ကြွရောက်နေရာယူပါသည်။</p>
<speech type='mc'>အားလုံးထိုင်နိုင်ကြပါပြီခင်ဗျား။</speech>
<title>ဦးမောင်မောင်အုန်း၊ ဧရာဝတီတိုင်းဒေသကြီး မဲဆန္ဒနယ်အမှတ်(၅)၏ မြန်မာ့ပင်လယ်ဆိပ်ကမ်း တစ်ခုဖြစ်သော ရခိုင်ပြည်နယ်၊ မဒေးကျွန်းရေနက်ဆိပ်ကမ်းမှ တရုတ်ပြည်သူ့သမ္မတနိုင်ငံသို့ ရေနံစိမ်းများကို ပိုက်လိုင်းမှတစ်ဆင့် သယ်ယူရန်အတွက် တန်ချိန်သုံးသိန်းခန့်အရွယ်ရှိ ဧရာမ ဆီတင်သင်္ဘောကြီးများ ယင်းဆိပ်ကမ်းသို့ ဝင်ရောက်လျက်ရှိရာ၊ ကြီးမားသည့် မတော်တဆ ထိခိုက်မှုအန္တရာယ်များ အချိန်မရွေး ဖြစ်ပေါ်စေနိုင်ပြီး၊ ပမာဏများပြားသော ဆီယိုဖိတ်မှုများ (Heavy Oil Pollution)ဖြစ်ပေါ်နိုင်စေရာ ပင်လယ်ကမ်းရိုးတန်းနှင့် ဆက်စပ်လျက်ရှိသည့် ပြည်နယ်၊ တိုင်းဒေသကြီးများ၏ သဘာဝသယံဇာတနှင့် အကျိုးစီးပွားများကို ကာကွယ်ပေးနိုင်ရန်အတွက် ပြည်ထောင်စုအစိုးရမှ အချိန်မီနှင့် အမြန်ဆုံး အန္တရာယ်ကာကွယ်တားဆီးရေးကိစ္စများကို ကြိုတင် စီမံခြင်းနှင့် ပြည့်စုံလုံလောက်သော ဥပဒေ၊ နည်းဥပဒေ၊ ညွှန်ကြားချက်များကိုလည်း အချိန်နှင့် တစ်ပြေးညီ စီမံရေးဆွဲပေးရန် ပြည်ထောင်စုအစိုးရအား တိုက်တွန်းကြောင်း အဆိုကို လွှတ်တော် ကိုယ်စားလှယ်များက ဆက်လက်ဆွေးနွေးခြင်း၊ ပြည်ထောင်စုအဆင့်အဖွဲ့အစည်းဝင်က ပြန်လည်ဖြေရှင်းဆွေးနွေးခြင်းနှင့် အမျိုးသားလွှတ်တော်၏ အဆုံးအဖြတ် ရယူခြင်း</title>
<speech type='speaker'>အစီအစဉ်(၆) ဖြစ်ပါတယ်။ အမျိုးသားလွှတ်တော်ကိုယ်စားလှယ်များ ခင်ဗျား။ ဧရာဝတီတိုင်းဒေသကြီး မဲဆန္ဒနယ်အမှတ်(၅)မှ ဦးမောင်မောင်အုန်း တင်သွင်းထားသည့် မြန်မာ့ပင်လယ်ဆိပ်ကမ်း တစ်ခုဖြစ်သော ရခိုင်ပြည်နယ်၊ မဒေးကျွန်း ရေနက်ဆိပ်ကမ်းမှ တရုတ် ပြည်သူ့သမ္မတနိုင်ငံသို့ ရေနံစိမ်းများကို ပိုက်လိုင်းမှတစ်ဆင့် သယ်ယူရန်အတွက် တန်ချိန်သုံးသိန်း ခန့်အရွယ်ရှိ ဧရာမဆီတင်သင်္ဘောကြီးများ ယင်းဆိပ်ကမ်းသို့ ဝင်ရောက်လျက်ရှိရာ ကြီးမားသည့် မတော်တဆ ထိခိုက်မှုအန္တရာယ်များ အချိန်မရွေး ဖြစ်ပေါ်စေနိုင်ပြီး ပမာဏများပြားသော ဆီယို ဖိတ်မှုများ (Heavy Oil Pollution) ဖြစ်ပေါ်နိုင်စေရာ ပင်လယ်ကမ်းရိုးတန်းနှင့် ဆက်စပ်လျက်ရှိသည့် ပြည်နယ်၊ တိုင်းဒေသကြီးများ၏ သဘာဝသယံဇာတနှင့် အကျိုးစီးပွားများကို ကာကွယ်ပေးနိုင်ရန် အတွက် ပြည်ထောင်စုအစိုးရမှ အချိန်မီနှင့် အမြန်ဆုံး အန္တရာယ်ကာကွယ် တားဆီးရေးကိစ္စများကို ကြိုတင်စီမံခြင်းနှင့် ပြည့်စုံလုံလောက်သော ဥပဒေ၊ နည်းဥပဒေ၊ ညွှန်ကြားချက်များကိုလည်း အချိန် နှင့်တစ်ပြေးညီ စီမံရေးဆွဲပေးရန် ပြည်ထောင်စုအစိုးရအား တိုက်တွန်းကြောင်း အဆိုကို ဆွေးနွေးရန် ကျန်ရှိတဲ့ လွှတ်တော်ကိုယ်စားလှယ်များ ဆက်လက်ဆွေးနွေးဖို့ ဖြစ်ပါတယ်။ ဆွေးနွေးမယ့် ကိုယ်စားလှယ်များ တစ်ဦးလျှင် (၈)မိနစ်ထက် မပိုဘဲ ဆွေးနွေးခွင့်ပြုမှာ ဖြစ်ပါတယ်</speech>
<speech type='speaker'>ပထမဦးစွာ ဧရာဝတီတိုင်းဒေသကြီး မဲဆန္ဒနယ်အမှတ်(၃)မှ ဦးဆန်းမြင့် ဆွေးနွေးနိုင်ပါပြီ</speech>
<speech><mp id='837'>ဦးဆန်းမြင့်၊ ဧရာဝတီတိုင်းဒေသကြီး မဲဆန္ဒနယ်အမှတ်(၃)</mp>လေးစားအပ်ပါတဲ့ အမျိုးသားလွှတ်တော်ဥက္ကဋ္ဌကြီးနှင့် ဒုတိယဝန်ကြီး၊ အမျိုးသားလွှတ်တော်ကိုယ်စားလှယ်များ အားလုံး မင်္ဂလာပါ။ ကျွန်တော်ကတော့ ဧရာဝတီတိုင်းဒေသကြီး မဲဆန္ဒနယ်အမှတ်(၃)မှ အမျိုးသားလွှတ်တော် ကိုယ်စားလှယ် ဦးဆန်းမြင့် ဖြစ်ပါတယ်။ ဧရာဝတီတိုင်းဒေသကြီး မဲဆန္ဒနယ်အမှတ်(၅)မှ ဦးမောင်မောင်အုန်း ရဲ့ အဆိုကို ထောက်ခံဆွေးနွေးမှာဖြစ်ပါတယ်။ ကျွန်တော်တို့ မြန်မာနိုင်ငံဟာ မိုင်ပေါင်း(၁၂၀၀)ကျော် ကီလိုမီတာအားဖြင့် (၂၂၃၀)ကျော် ရှည်လျားတဲ့ ပင်လယ်ကမ်းရိုးတန်းကို ပိုင်ဆိုင်ပါတယ်။ ရခိုင်ပြည်နယ်၊ ဧရာဝတီတိုင်းဒေသကြီး၊ ရန်ကုန်တိုင်းဒေသကြီး၊ မွန်ပြည်နယ်၊ တနင်္သာရီတိုင်းဒေသကြီးတို့ဟာ ပင်လယ်နဲ့ထိစပ်နေတဲ့ ကမ်းရိုးတန်းရှိတဲ့ ပြည်နယ်နဲ့ တိုင်းဒေသကြီးများ ဖြစ်ကြပါတယ်။ မြန်မာ့ပင်လယ်ဆိပ်ကမ်းတစ်ခု ဖြစ်တဲ့ ရခိုင်ပြည်နယ်၊ မဒေးကျွန်း ရေနက်ဆိပ်ကမ်းမှာ ရေနံစိမ်းသိုလှောင်ကန်ကြီး (၁၂)ခု ရှိပါ တယ်။ ရေနံစိမ်းသိုလှောင်ကန်ကြီးတစ်ခုလျှင် ကုဗမီတာ (၁)သိန်းရှိတဲ့အတွက် စုစုပေါင်း ကုဗမီတာ ပေါင်း (၁၂)သိန်းရှိတဲ့ ရေနံစိမ်းများကို တရုတ်ပြည်သို့ ပိုက်လိုင်းများမှ ပို့ဆောင်ပေးနိုင်ရေးအတွက် တန်ချိန်(၃)သိန်း အရွယ်ပမာဏရှိတဲ့ ဧရာမ ဆီတင်သင်္ဘောကြီးများ ဝင်ရောက်လျက်ရှိရာ ကြီးမားသော မတော်တဆ ထိခိုက်မှုများကြောင့် ပမာဏများပြားတဲ့ ဆီယိုဖိတ်မှုများ (Heavy Oil Pollution) ဖြစ်ပေါ်စေနိုင်ပါတယ်။ ဒီလိုကြီးမားတဲ့ ဆီယိုဖိတ်မှု (Heavy Oil Pollution) ဖြစ်ပေါ်လာပါက မြန်မာ့ကမ်းရိုးတန်းတစ်လျှောက် ရေနံစိမ်းများ ဖုံးလွှမ်းသွားတဲ့အတွက် ဖယ်ရှားရှင်းလင်းရန် ခက်ခဲခြင်း၊ ပင်လယ်ပြင် ညစ်ညမ်းစေခြင်း၊ ပင်လယ်ဆိပ်ကမ်းများ ပျက်စီးစေခြင်း၊ သန္တာကျောက်တန်းများနဲ့ ကုန်းနေ၊ ရေနေသတ္တဝါများ သေကျေပျက်စီးစေခြင်း၊ ဒီရေတောများ ပျက်စီးစေခြင်း စတဲ့သဘာဝ ပတ်ဝန်းကျင်ထိခိုက်သော ဂေဟစနစ်များ ပျက်စီးစေမှာ ဖြစ်ပါတယ်။ လေးစားအပ်တဲ့ ဥက္ကဋ္ဌကြီးခင်ဗျား။ ကျွန်တော်တင်ပြလိုတာကတော့ ရခိုင်ပြည်နယ်မှာ တရုတ်-မြန်မာ ရေနံနှင့် သဘာဝဓာတ်ငွေ့ပိုက်လိုင်းစီမံကိန်းက သဘာဝဓာတ်ငွေ့ပိုက်လိုင်းတစ်ခုနဲ့ ရေနံပိုက်လိုင်းတစ်ခုတို့နဲ့ ပို့လွှတ်ဆောင်ရွက်လျက်ရှိပါတယ်။ မဒေးကျွန်းမှစတင်ကာ တရုတ်နိုင်ငံကို တစ်နေ့လျှင် ရေနံစိမ်းတန်ချိန်ပေါင်း (၂၂)သန်း သယ်ယူနေတဲ့ ရေနံစိမ်း ကုန်ချဆိပ်ကမ်း Oil Discharge Terminal နဲ့ ဆက်စပ်နေပါတယ်။ တရုတ်ရေနံကော်ပိုရေးရှင်း အရှေ့တောင်အာရှ ပိုက်လိုင်းကုမ္ပဏီ CNPC SEAP ဟာ မြန်မာ့ရေနံနှင့် သဘာဝဓာတ်ငွေ့လုပ်ငန်း MOGE နဲ့ အကျိုးတူ ပူးပေါင်းပြီး ဟောင်ကောင်အခြေစိုက် ဖက်စပ်ကုမ္ပဏီ SEAGP အရှေ့တောင်အာရှ သဘာဝဓာတ်ငွေ့ ပိုက်လိုင်းကုမ္ပဏီကို ထူထောင်ပြီး ရေနံစိမ်းပိုက်လိုင်းကို တာဝန်ယူဆောင်ရွက်နေခြင်း ဖြစ်ပါတယ်။ ၂၀၀၈ ခုနှစ် ဖွဲ့စည်းပုံအခြေခံဥပဒေ ပုဒ်မ ၃၇၊ ပုဒ်မခွဲ(က)မှာ နိုင်ငံတော်သည် နိုင်ငံတော်ရှိ မြေအားလုံး၊ မြေပေါ်မြေအောက်၊ ရေပေါ်ရေအောက်နဲ့ လေထုအတွင်းရှိ သယံဇာတပစ္စည်း ကုမ္ပဏီ CNP အခြေစိုက် ပိုက်လိုင်းကိုအားလုံး၏ ပိုင်ရှင်ဖြစ်သည်လို့ ပြဋ္ဌာန်းထားပါတယ်။ ဒီအတွက် ကျွန်တော်တို့ အားလုံးဟာ သဘာဝ ပတ်ဝန်းကျင်ဂေဟစနစ် မပျက်စီးစေရေးကို ထိန်းသိမ်းကာ ကာကွယ်စောင့်ရှောက်ရမှာဖြစ်ပါတယ်။ မြန်မာ့ပင်လယ်ပြင်တွင် သင်္ဘောများမှ စက်မောင်းဆီနှင့် ရေနံစိမ်းများယိုဖိတ်မှု မဖြစ်ပွားမီ ထိခိုက်နစ်နာဆုံးရှုံးမှုများ နည်းပါးစေရန် စိတ်ချရသော ကြိုတင်ပြင်ဆင်မှု အစီအမံများ Emergency Preparedness Oil Pollution Contigency Plan 3967:6ot 998:93283a8qp: Emergency Response Plan ပြင်ဆင်ထားရှိမှုနှင့် ဆီယိုဖိတ်မှုများ ဖြစ်ပေါ်လာပါက ကျူးလွန်မှုအတွက် ပြစ်မှုနှင့် ပြစ်ဒဏ် ချမှတ်ရန်လည်း လိုအပ်ပါတယ်။ မိမိတို့နိုင်ငံရဲ့ ပိုင်နက်ပင်လယ်နဲ့ ကမ်းရိုးတန်း တစ်လျှောက် သဘာဝပတ်ဝန်းကျင် ထိခိုက်ပျက်စီးစေ၍ ဂေဟစနစ် ပျက်သုဉ်းခြင်းကြောင့် ဒေသခံ ပြည်သူများရဲ့ လူမှုစီးပွားဘဝ ဆုံးရှုံးနစ်နာမှုများအတွက် ထိုက်သင့်သည့် လျော်ကြေးများ ရရှိစေရန် လိုအပ်ပါတယ်။ ရေနံယိုဖိတ်မှုအတွက် နိုင်ငံတကာအဆင့်မီ သီးခြားအာမခံ ထားရှိမှုများနဲ့ ယိုဖိတ် ရေနံစိမ်းများ ရှင်းလင်းရန် ကုန်ကျစရိတ်အတွက် တာဝန်ယူမှုများကို သင်္ဘောပိုင်ရှင်နဲ့ ယင်းတို့ရဲ့ အာမခံကုမ္ပဏီများက မဖြစ်မနေ ပေးဆောင်စေရန် တာဝန်ရှိမှုများ Liabilities ကို သတ်မှတ်ပေးစေ သင့်ပါတယ်။ ရေနံယိုဖိတ်မှုဖြစ်စဉ်ကြောင့် သင်္ဘောပိုင်ရှင်နှင့် ယင်းတို့ရဲ့ အာမခံကုမ္ပဏီများဟာ လျော်ကြေးပေးလျော်ရာမှာ နိုင်ငံတကာလုပ်ထုံးလုပ်နည်းများအရ ရေနံယိုဖိတ်ခံရတဲ့ နိုင်ငံရဲ့ ဥပဒေ အတိုင်းသာ ပေးလျော်ရပါတယ်။ လက်ရှိကျွန်တော်နိုင်ငံမှာ ရေနံယိုဖိတ်မှုနဲ့ပတ်သက်ပြီး ဥပဒေ လုံးဝမရှိတဲ့အတွက် ပြစ်မှုပြစ်ဒဏ်များ မချမှတ်နိုင်၊ လျော်ကြေးငွေလည်း လုံးဝရနိုင်မည်မဟုတ်ပါ။ သာမန်အားဖြင့် သင်္ဘောများဟာ ဆီယိုဖိတ်မှုအတွက် လျော်ကြေးပေးဆောင်စေရန် အမေရိကန် ဒေါ်လာ (၁)ဘီလီယံကို မဖြစ်မနေ အာမခံထားရှိကြတယ်လို့ သိရပါတယ်။ မဒေးကျွန်း ရေနက် ဆိပ်ကမ်းကို တန်ချိန် (၂)သိန်းမှ (၃)သိန်း တင်ဆောင်နိုင်တဲ့ အလွန်ကြီးမားတဲ့ ရေနံစိမ်းတင် သင်္ဘောကြီး (VLCC - Very Large Crude Oil Carrier) များ တစ်လလျှင် (၆)စီး(၇)စီးခန့် ရေနံစိမ်း ကုန်ချရန်အတွက် ဆိုက်ကပ်ရပါတယ်။ မြန်မာ့ရေပိုင်နက်အတွင်းကို သင်္ဘောများဝင်လာသည်ဖြစ်စေ၊ ဆိပ်ကမ်းဝင်ထွက်သည် ဖြစ်စေ၊ ကမ်းနားကပ်ပြီး ကုန်ချနေသည်ဖြစ်စေ၊ လူကြောင့်၊ စက်ပစ္စည်းကြောင့်၊ သဘာဝ ဘေးအန္တရာယ်ကြောင့် ရေနံနှင့် ရေနံထွက်ပစ္စည်းများ ယိုဖိတ်ပြီး ပင်လယ်အတွင်းကို ကျရောက် မှုများ အချိန်မရွေး ဖြစ်ပေါ်စေနိုင်ပါတယ်။ ကျွန်တော်တို့နိုင်ငံဟာ ကမ္ဘာ့ကုလသမဂ္ဂ UN ရဲ့ လက်အောက်ခံအဖွဲ့အစည်းတစ်ခုဖြစ်တဲ့ အပြည်ပြည်ဆိုင်ရာ ရေကြောင်းအဖွဲ့ချုပ် (IMO - International Maritime Organization) ကို အဖွဲ့ဝင်ပြီးနောက်မှ IMO အဖွဲ့ဝင် ဖြစ်ခဲ့ကြတဲ့ နိုင်ငံများဟာ ၎င်းတို့ရဲ့ နိုင်ငံကို အကာအကွယ်ပေးတဲ့ဥပဒေများ ပြည့်စုံစွာ ပြဋ္ဌာန်းထားပြီး ဖြစ်သော်လည်း ကျွန်တော်တို့နိုင်ငံမှာ နိုင်ငံတော်နဲ့ နိုင်ငံသားများကို အကာအကွယ်ပေးတဲ့ ပင်လယ် ရေကြောင်းဆိုင်ရာ ဥပဒေများ ပြဋ္ဌာန်ထားရှိမှု လွန်စွာနည်းပါးလျက်ရှိပါတယ်။ ဥက္ကဋ္ဌကြီးခင်ဗျား။ အပြည်ပြည်ဆိုင်ရာ Convention တွင်လည်း လက်ရှိမြန်မာနိုင်ငံမှာ ပြဋ္ဌာန်းထားပြီးဖြစ်တဲ့ ဥပဒေတွေကို လေ့လာကြည့်တဲ့အခါမှာ (၁) ရေထုညစ်ညမ်းမှု ကာကွယ်ရေး အတွက် အပြည်ပြည်ဆိုင်ရာ ကွန်ဗင်းရှင်းတစ်ခုဖြစ်တဲ့ MARPOL Convention ကို လက်မှတ် ရေးထိုးပြီးဖြစ်သော်လည်း နိုင်ငံဥပဒေအဖြစ် ပြဋ္ဌာန်းထားခြင်းမရှိပါဘူး။ (၂) ရေနံယိုဖိတ်မှု တုံ့ပြန်ဆောင်ရွက်ရေးအတွက် အပြည်ပြည်ဆိုင်ရာ OPRC Convention ကိုလည်း ၂၀၁၆ ခုနှစ်အတွင်းမှာ လက်မှတ်ရေးထိုးခဲ့ပြီး ပို့ဆောင်ဆက်သွယ်ရေးဝန်ကြီးဌာန၊ ရေကြောင်းပို့ဆောင်ရေးညွှန်ကြားမှု ဦးစီးဌာနက ဦးဆောင်ပြီး စီမံချက်မူကြမ်းကို ပြန်လည်မွမ်းမံရေးဆွဲလျက်ရှိတယ်လို့ သိရပါတယ်။ ရေထုနဲ့ ပတ်ဝန်းကျင်ညစ်ညမ်းမှုအတွက် လျော်ကြေးရနိုင်အောင် အပြည်ပြည်ဆိုင်ရာ Civil Liability Convention ကို ၂၀၁၆ ခုနှစ်အတွင်းမှာ လက်မှတ်ရေးထိုးထားသော်လည်း ဝင်ရောက် လာတဲ့ ဧရာမ ရေနံတင်သင်္ဘောကြီးတွေနဲ့နှိုင်းစာရင် လျော်ကြေးပမာဏ နည်းသေးတာမို့ နောက်ထပ် တစ်ဆင့် ပိုမိုမြင့်တဲ့ IOPC (Fund Convention) ကို ဆက်လက် လက်မှတ်ရေးထိုးသင့်ပါတယ်။ ဒါ့အပြင် နိုင်ငံဥပဒေအဖြစ် အလျင်အမြန် ပြဋ္ဌာန်းဖို့လည်း လိုအပ်ပါတယ်။ နိဂုံးချုပ်အနေနဲ့ ၂၀၀၈ ဖွဲ့စည်းပုံအခြေခံဥပဒေ ပုဒ်မ ၃၇၊ ပုဒ်မခွဲ(၁)မှာ နိုင်ငံပိုင် သယံဇာတ ပစ္စည်းများအား နိုင်ငံရေးအင်အားစုများက ထုတ်ယူသုံးစွဲခြင်းကို ကွပ်ကဲကြီးကြပ်နိုင်ရန် လိုအပ်သည့် ဥပဒေပြဋ္ဌာန်းရမည်လို့ ပြဋ္ဌာန်းထားတဲ့အတွက် လိုအပ်သောဥပဒေများကို ရေးဆွဲပြဋ္ဌာန်းပြီး သယံဇာတပစ္စည်းများကို ထိန်းသိမ်းကြီးကြပ်ကာကွယ်မည်ဖြစ်တဲ့အတွက် ဧရာဝတီတိုင်းဒေသကြီး မဲဆန္ဒနယ်အမှတ်(၅)မှ ဦးမောင်မောင်အုန်း ရဲ့ အဆိုကို လေးလေးနက်နက် ထောက်ခံအပ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>ဆက်လက်ပြီး ရန်ကုန်တိုင်းဒေသကြီး မဲဆန္ဒနယ်အမှတ်(၂)မှ ဦးဌေးဦး ဆွေးနွေးနိုင်ပါပြီ</speech>
<speech><mp id='991'>ဦးဌေးဦး၊ ရန်ကုန်တိုင်းဒေသကြီး မဲဆန္ဒနယ်အမှတ်(၂)</mp>ကိုယ်ကျန်းမာလို့ စိတ်ချမ်းသာကြပါစေကြောင်း ဆုတောင်းဂါရဝပြု နှုတ်ခွန်းဆက်သအပ်ပါတယ်။ ကျွန်တော်ကတော့ ရန်ကုန်တိုင်းဒေသကြီး မဲဆန္ဒနယ်အမှတ်(၂)မှ အမျိုးသားလွှတ်တော်ကိုယ်စားလှယ် ဦးဌေးဦး ဖြစ်ပါတယ်။ မြန်မာ့ဆိပ်ကမ်းတွေမှာ ဧရာမပင်လယ်ကူးသင်္ဘောကြီးများ မတော်တဆဖြစ်ကြရင် ရေနံစိမ်းတွေ၊ စက်သုံးဆီတွေ ယိုဖိတ်မှုဖြစ်ကြရင် ထိခိုက်နစ်နာဆုံးရှုံးမှု အမျိုးမျိုးကို ကာကွယ် တားဆီးနိုင်ဖို့အတွက် (၁) ကြိုတင်စီမံခြင်းများ ပြုလုပ်ထားရှိရန် နဲ့ (၂) ဥပဒေ၊ စည်းမျဉ်း စည်းကမ်းတွေ ပြဋ္ဌာန်းရန်အတွက် အချိန်မီနဲ့ အမြန်ဆုံးဆောင်ရွက်ရန် ပြည်ထောင်စုအစိုးရကို တိုက်တွန်းတဲ့အဆိုကို ထောက်ခံဖြည့်စွက်ပြင်ဆင် ဆွေးနွေးသွားမှာ ဖြစ်ပါတယ်။ ကျွန်တော်တို့ အမိမြန်မာနိုင်ငံတော်ကြီး ကမ္ဘာနဲ့ရင်ပေါင်တန်းနိုင်ဖို့အလို့ငှာ အမှန် တကယ်ကို လိုအပ်နေတဲ့ ဒီလိုပညာရပ်ပိုင်းဆိုင်ရာများနဲ့ နိုင်ငံတကာသတင်းအချက်အလက်များ ပါဝင်တဲ့ ဒီလိုခက်ခဲနက်နဲတဲ့ အဆိုကို တင်သွင်းခဲ့တဲ့ အမျိုးသားလွှတ်တော်ကိုယ်စားလှယ် ဦးမောင်မောင်အုန်း ကို လေးစားကျေးဇူးတင်ပါကြောင်း ပဏာမအနေနဲ့ ပြောကြားလိုပါတယ်။ အဆိုရှင်ရဲ့ ပထမအချက်ဖြစ်တဲ့ ကျွန်တော်တို့ သင်္ဘောများ မတော်တဆဖြစ်ခဲ့ရင်၊ ဆီယိုဖိတ်ခဲ့ရင် သဘာဝသယံဇာတများနဲ့ နိုင်ငံရဲ့ အကျိုးစီးပွား ထိခိုက်နစ်နာဆုံးရှုံးမှုများ ကာကွယ်နိုင်ရန် ပြည်ထောင်စု အစိုးရမှ ကြိုတင်စီမံမှုများ ပြုလုပ်ရန်ကိစ္စက အဆိုရှင်ကိုယ်တိုင် တင်ပြချက်အရကို ပြည်ထောင်စု အစိုးရက ဆောင်ရွက်လျက်ရှိကြောင်း သိရှိရတဲ့အတွက် ကျွန်တော် ဒီကိစ္စကိုတော့ မဆွေးနွေးတော့ ပါဘူး။ ဒုတိယအချက်ဖြစ်တဲ့ ဥပဒေ၊ နည်းဥပဒေများ၊ ညွှန်ကြားချက်များ ရေးဆွဲဖို့နဲ့ International Convention များ လက်မှတ်ရေးထိုးဖို့ကိစ္စကိုပဲ ဆွေးနွေးပါတော့မယ်။ အဆိုရှင်က International Maritime Organization ဆိုင်ရာ အစည်းအရုံးနဲ့ပတ်သက်တဲ့ သဘောတူချက် Convention (၆၁)ခုအနက်မှာ ကျွန်တော်တို့နိုင်ငံက (၁၄)ခုသာ လက်မှတ်ထိုးထားပြီး (၄၇)ခု လက်မှတ်ထိုးဖို့ ကျန်နေတယ်။ နောက်တစ်ခါ လျော်ကြေးဆိုင်ရာ Convention များအနက် ၁၉၉၂ aşê Civil Liabilities Convention mò cundqo869:00:00ɔ:(g: veeJ Fund Convention è. Supplimentary Fund Protocol of sal$ao: condos 69:0°:8 60s??:a003:05 တွေ့ရပါတယ်။ ကျွန်တော်ကတော့ မိုင်ပေါင်း (၁၂၀၀)ကျော်ရှိတဲ့ မြန်မာကမ်းရိုးတန်းရဲ့ အကျိုးစီးပွားနဲ့ ကိုက်ညီမှု ရှိ/မရှိ မိမိတို့အကျိုးစီးပွားကို ဆန့်ကျင်ထိခိုက်နိုင်တဲ့ အချက်အလက်များ ပါ/မပါ အသေးစိတ် သေသေချာချာ စိစစ်ပြီးမှသာလျှင် ဒီ Convention တွေကို လက်မှတ်ရေးထိုး စေချင် ပါတယ်။ Convention တစ်ခုကို လက်မှတ်ထိုးလိုက်ရင် လက်မှတ်ထိုးတဲ့ နိုင်ငံအချင်းချင်း သဘော တူထားတဲ့ အထူးအခွင့်အရေးတွေ ရလာနိုင်ပေမယ့်လည်း ဝန်ခံသဘောတူလိုက်တဲ့ တာဝန်ခံရမယ့် ကိစ္စတွေ အများကြီးပါလာမှာဖြစ်လို့ သတိထားပြီးတော့ ပဋိညာဉ်ပြု လက်မှတ်ထိုးဖို့လိုပါတယ်။ ဘုမသိ ဘမသိနဲ့ ကျွန်တော်တို့ သေသေချာချာ မစိစစ်ဘဲ လက်မှတ်ထိုးလိုက်ရင် အနီးဆုံး ဥပမာ တစ်ခုပြောရရင် ကျွန်တော်တို့ မြစ်ဆုံစီမံကိန်းစာချုပ်ကို ဘာတွေပါမှန်းမသိဘဲနဲ့ ကျွန်တော်တို့ ပြန်ရွေးပါ့မယ်၊ လျော်ပါ့မယ်လို့ လုပ်လိုက်သလိုမျိုးဆိုရင် ကျွန်တော်တို့ တာဝန်ရှိမှုကို ဝန်ခံသလိုမျိုး ဖြစ်သွားနိုင်သလို ကျွန်တော်တို့ အပြစ်ကို ဝန်ခံသလိုမျိုး ဖြစ်သွားနိုင်တဲ့အတွက် မနစ်နာသင့်ဘဲနဲ့ နစ်နာသွားနိုင်ပါတယ်။ ကျွန်တော်တို့ ဥပဒေငါးမျှားချိတ် ထိခိုက်ပြီးတော့ ကျွန်တော်တို့နိုင်ငံအတွက် ထိခိုက်နစ်နာသွားနိုင်ပါတယ်။ ဒါကြောင့်မို့လို့ Convention ကို လက်မှတ်မထိုးရင် အထူး အခွင့်အရေးများ မရရုံသာရှိမှာဖြစ်ပြီး တရားမျှတတဲ့ အခွင့်အရေးတွေ ဆုံးရှုံးစရာ မရှိပါဘူးလို့ ကျွန်တော်က တင်ပြလိုပါတယ်။ အပြည်ပြည်ဆိုင်ရာတရားရုံးမှာ Convention ပဋိညာဉ်စာချုပ် မရှိ သော်လည်း အပြည်ပြည်ဆိုင်ရာ ဓလေ့ထုံးတမ်း၊ ဥပဒေများအရ တရားမျှတမှုကို တရားစွဲဆို ရယူ နိုင်ပါတယ်။ နောက်တစ်ခုက ပြည်တွင်းဥပဒေတွေနဲ့ ပတ်သက်ပြီး ကျွန်တော် ဆွေးနွေးလိုပါတယ်။ မြန်မာနိုင်ငံမှာ ဆိပ်ကမ်းတွေ၊ ပင်လယ်တွေနဲ့ ပတ်သက်တဲ့ ကျွန်တော်တို့ ဥပဒေတွေ (၅)ခု ရှိပါတယ်။ ကျွန်တော်တို့ ဆိပ်ကမ်းများအက်ဥပဒေကို ၁၉၀၈ ခုနှစ်က ပြဋ္ဌာန်းပြီး ၁၉၆၂ ခုနှစ်နဲ့ ၂၀၀၈ ခုနှစ်မှာ ပြင်ဆင်ပြီးတော့ ဒီနေ့အထိ ကျင့်သုံးလျက်ရှိပါတယ်။ ပင်လယ်ရေကြောင်း သွားလာမှု သဘောတူစာချုပ်များ အက်ဥပဒေကို ၁၉၅၂ ခုနှစ်က ပြဋ္ဌာန်းပြီး ဒီနေ့အထိ ကျင့်သုံးနေပါတယ်။ ပင်လယ်ရေကြောင်း အကောက်ခွန်ဥပဒေ Sea Custom Act ကို ၁၈၇၈ ခုနှစ် ကတည်းက ပြဋ္ဌာန်းပြီး ၁၉၅၆ ခုနှစ်၊ ၁၉၅၉ ခုနှစ်၊ ၂၀၁၅ ခုနှစ်အထိ ပြင်ဆင်အသုံးပြုလျက် ရှိပါတယ်။ ပိုင်နက်ပင်လယ်နဲ့ ပင်လယ်ဇုန်များ ဥပဒေကိုတော့ ၁၉၇၇ ခုနှစ်က ပြဋ္ဌာန်းပြီး ၂၀၀၈ ခုနှစ်မှာ ပြင်ဆင်ထားပါတယ်။ ပြင်ပဆိပ်ကမ်းအက်ဥပဒေ Out Ports Act ကို ၁၉၁၄ ခုနှစ်က ပြဋ္ဌာန်းခဲ့ပေမယ့် ၂၀၁၅ ခုနှစ်မှာ ရုပ်သိမ်းလိုက်ပါတယ်။ ဒါကြောင့်မို့လို့ ကျွန်တော်တို့ ဥပဒေ(၄)ခု ကျန်နေတာကို တွေ့ရမှာဖြစ်ပါတယ်။ ပြည်တွင်းဥပဒေများ တိတိကျကျ မပြဋ္ဌာန်းထားနိုင်ရင် အရေးယူ အပြစ်ပေးဖို့ အခက်အခဲတွေ့ရနိုင်ပါတယ်။ ဒါပေမယ့်လည်း အရေးယူနိုင်ပါတယ်။ အဲဒီတော့ အဆိုရှင်က စိုးရိမ်သလိုနဲ့ တင်ပြထားတာရှိပါတယ်။ တာဝန်ရှိတဲ့ သင်္ဘောတွေ၊ ကုမ္ပဏီတွေ၊ Captain တွေအပေါ်မှာ ပြစ်မှု၊ ပြစ်ဒဏ်များ မချမှတ်နိုင်တဲ့အပြင် လျော်ကြေးငွေလည်း လုံးဝ လုံးဝ ရနိုင်မှာ မဟုတ်ပါဘူးလို့ တင်ပြဆွေးနွေးထားတာကတော့ မှားယွင်းနေပါတယ်။ ဒါကြောင့်မို့လို့ ပြင်ဆင်ဖြည့်စွက်ဆွေးနွေးလိုပါတယ်။ နိုင်ငံတော်ပိုင်ပစ္စည်းတွေကို ကာကွယ်စောင့်ရှောက်တဲ့ဥပဒေတွေ ပြဋ္ဌာန်းထားပြီး ဖြစ်ပါတယ်။ ဒါကြောင့်မို့လို့ နစ်နာဆုံးရှုံးအောင်လုပ်တဲ့လူတိုင်းကို အရေးယူနိုင်ပါတယ်။ ဒါ့အပြင် ကျွန်တော်တို့နိုင်ငံမှာ တရားမနစ်နာမှုဆိုင်ရာဥပဒေ ရှိပါတယ်။ ပဋိညာဉ် စာချုပ်အရဖြစ်စေ၊ ပဋိညာဉ်စာချုပ် မရှိဘဲနဲ့ ဖြစ်စေ တာဝန်ရှိတဲ့လူ သို့မဟုတ် ကုမ္ပဏီ အဖွဲ့ အစည်းအပေါ်မှာ နစ်နာတဲ့လူက တိုက်ရိုက်ပဲ နစ်နာ နစ်နာ၊ သွယ်ဝိုက်ပြီးတော့ပဲ နစ်နာ နစ်နာ၊ နစ်နာသမျှကို တရားစွဲဆိုပြီး ပြည်တွင်းတရားရုံးမှာပဲ လျော်ကြေးများ တောင်းဆို နိုင်ပါတယ်။ သို့သော် ဥပဒေတစ်ရပ်ရပ် တိတိကျကျရှိထားတာ အကောင်းဆုံးဖြစ်ပါတယ်။ အခိုင်မာဆုံးဖြစ်ပါတယ်။ အထိရောက်ဆုံးဖြစ်တဲ့အတွက် အဆိုရှင်ရဲ့ အဆိုကို ကျွန်တော်တို့ အပြည့်အဝထောက်ခံပါကြောင်း လေးစားစွာ တင်ပြလိုပါတယ်။ အားလုံးကို ကျေးဇူးတင် ပါတယ်။</speech>
<speech type='speaker'>ဆက်လက်ပြီး တနင်္သာရီတိုင်းဒေသကြီး မဲဆန္ဒနယ်အမှတ်(၁၂)မှ ဦးခင်မျိုးဝင်း ဆွေးနွေးနိုင်ပါပြီ</speech>
<speech><mp id='978'>ဦးခင်မျိုးဝင်း၊ တနင်္သာရီတိုင်းဒေသကြီး မဲဆန္ဒနယ်အမှတ်(၁၂)</mp>လေးစားအပ် ပါသော အမျိုးသားလွှတ်တော်ဥက္ကဋ္ဌကြီးနှင့်တကွ အားလုံးမင်္ဂလာပါ။ ကျွန်တော်က တနင်္သာရီ တိုင်းဒေသကြီး မဲဆန္ဒနယ်အမှတ်(၁၂)မှ အမျိုးသားလွှတ်တော်ကိုယ်စားလှယ် ဦးခင်မျိုးဝင်း ဖြစ်ပါ တယ်။ ဧရာဝတီတိုင်းဒေသကြီး မဲဆန္ဒနယ်အမှတ်(၅)မှ ဦးမောင်မောင်အုန်း တင်သွင်းသော အဆိုအား ထောက်ခံဆွေးနွေးသွားမှာ ဖြစ်ပါတယ်။ ရခိုင်ပြည်နယ်၊ ကျောက်ဖြူမြို့နယ်၊ မဒေးကျွန်း ရေနက် ဆိပ်ကမ်းဟာ ရေနံစိမ်းသိုလှောင်ကန်ကြီး (၁၂)ခုရှိပြီး တစ်ခုလျှင် ကုဗမီတာ (၁)သိန်းရှိတဲ့အတွက် စုစုပေါင်း ကုဗမီတာပေါင်း (၁၂)သိန်းရှိသည့် ရေနံစိမ်းကို သိုလှောင်ထားနိုင်ပါတယ်။ တန်ချိန် (၃)သိန်းခန့်ရှိသည့် ရေနံစိမ်းတင်သင်္ဘောကြီးများ အမြဲဝင်ထွက်နိုင်တဲ့ ဆိပ်ကမ်းလည်း ရှိပါတယ်။ သို့ပေမယ့် ကျောက်ဖြူဒေသဟာ မုန်တိုင်းဝင်ရောက် တိုက်ခိုက်နိုင်သည့်ဒေသဖြစ်ရာ ရေနံစိမ်း သိုလှောင်ကန်ကြီးများ ခိုင်ခံ့မှု ရှိ/မရှိနှင့် ရေနံယိုဖိတ်ခဲ့ပါက သဘာဝပတ်ဝန်းကျင် ထိခိုက်တာကို ပေးဆပ်ရမည့်ပမာဏဟာ အလွန်များပြားမှာ ဖြစ်ပါတယ်။ သိုလှောင်ကန်ကြီးများမှ အကြောင်း တစ်ခုခုကြောင့် ရေနံစိမ်းများ ယိုဖိတ်မှုများ ဖြစ်ပေါ်လာပါက ငွေရေးကြေးရေး အစီအမံများ၊ ရေနံ ယိုစိမ့်မှုများကို ချက်ချင်းရှင်းလင်းနိုင်မည့် အစီအမံများ ထားရှိရန် လိုအပ်ပါတယ်။ ၁၄-၆-၂၀၁၈ ရက်နေ့က မော်လ်တာနိုင်ငံ အလံတင် ရေနံတင်သင်္ဘောကြီးတစ်စင်းဟာ မဒေးကျွန်းဆိပ်ကမ်းသို့ ရေနံစိမ်းတင်ပို့ရန် ဆိုက်ကပ်ချိန် ဒီရေကြီးချိန်ဖြစ်သောကြောင့် မြစ်ရေစီး ကြမ်းပြီး မိုးသက်လေပြင်းတိုက်ခတ်တဲ့ အရှိန်ကြောင့် ဆီကလည်းအပြည့် ကုန်ချိန်ကို မထိန်းနိုင်ဘဲ ချည်ထားတဲ့ စတီးကြိုး (၅)ပင်လုံး တစ်ပင်ပြီး တစ်ပင် ပြတ်ထွက်သွားခဲ့ပါတယ်။ သင်္ဘောကတော့ဘာမှထိခိုက်မှုမရှိဘဲ ပြန်ခွာသွားပြီး လုံခြုံတဲ့ ပင်လယ်ဝ ပင်လယ်ထဲမှာ ကျောက်ချရပ်နားခဲ့ပါတယ်။ ၎င်းအဖြစ်အပျက်ကို ကြည့်မယ်ဆိုလို့ရှိရင် တစ်ချိန်မဟုတ်တစ်ချိန် Oil Pollution ရေနံယိုဖိတ်တော့ မည်ဆိုတာကို သိရှိနိုင်ပါတယ်။ ဘာဖြစ်လို့လည်းဆိုတော့ တစ်ချိန်တုန်းက ကျွန်တော်တို့နိုင်ငံဟာ ပမာဏကြီးမားသော ရေနံစိမ်းတင်ရန် ဆိပ်ကမ်းများလည်းမရှိ၊ ဝင်၊ ထွက်သွားလာနေသော ပမာဏ ကြီးမားသော ရေနံစိမ်းတင် သင်္ဘောများလည်းမရှိခဲ့၍ စိုးရိမ်စရာ သိပ်မရှိခဲ့သော်လည်း ယခုအချိန် မှာတော့ မဒေးကျွန်းဆိပ်ကမ်းမှာ တန်(၃)သိန်းခန့် သယ်ဆောင်နိုင်သော သင်္ဘောများ (၁)လကို (၅)စီး၊ (၆)စီးခန့် ဆိုက်ကပ်နေ၍ အကြောင်းအမျိုးမျိုးကြောင့် ရေနံစိမ်းများ၊ ယိုဖိတ်မှုများ ဖြစ်လာ နိုင်ရေး စိုးရိမ်စရာဖြစ်လာပြီ ဖြစ်ပါတယ်။ မြန်မာနိုင်ငံ ရေပိုင်နက်အတွင်း အကြောင်းတစ်ခုခုကြောင့် ရေနံစိမ်းများ ယိုဖိတ်မှု ဖြစ်ပေါ်လာပါက ကာကွယ်နိုင်ရန်အတွက် စွမ်းအင်ဝန်ကြီးဌာန၊ မြန်မာ့ရေနံနှင့် သဘာဝဓာတ်ငွေ့ လုပ်ငန်းနှင့် ရေနံရှာဖွေရေး လုပ်ငန်းများတွင် အကျိုးတူ ပူးပေါင်းဆောင်ရွက်နေသော ကုမ္ပဏီများနှင့် ချုပ်ဆိုထားသည့် စာချုပ်များ၌ ရေကြောင်းသွားလာမှုနှင့် ငါးလုပ်ငန်းကို အပြည်ပြည်ဆိုင်ရာ ရေနံ လုပ်ငန်း အလေ့အထနှင့်အညီ ကာကွယ်ရန်၊ ပတ်ဝန်းကျင်ညစ်ညမ်းမှုကို တားမြစ်ရန်၊ ကြိုတင် ကာကွယ်ခြင်း ပြုလုပ်ရမည် ဆိုသည့်အချက်များကို ထည့်သွင်းထားရမည် ဖြစ်ပါတယ်။ ရေနံယိုဖိတ်မှုအပါအဝင် ပတ်ဝန်းကျင်ဆိုင်ရာ ထိခိုက်ပျက်ဆီးမှုများမှ ကာကွယ်တားဆီး နိုင်ရန်အတွက် စီမံကိန်း၏ ဆောက်လုပ်ရေးဒီဇိုင်းတွင် နည်းပညာအချက်အလက်များ ထည့်သွင်း တည်ဆောက်ခြင်း၊ ရေနံလက်ခံ ဆိပ်ကမ်း၊ ပိုက်လိုင်းနှင့် စခန်းများတွင် ပြင်းထန်သော ငလျင်နှင့် မုန်တိုင်းဒဏ်ခံနိုင်အောင် ဆောက်လုပ်ထားရမည်ဖြစ်သည့်အပြင် အလိုအလျောက် ထိန်းချုပ်ကွပ်ကဲ နိုင်တဲ့ စနစ်များလည်း တပ်ဆင်ထားရမည် ဖြစ်ပါတယ်။ ရေနံစိမ်းယိုစိမ့်မှု ဖြစ်ပေါ်လာပါက စနစ်တကျရှင်းလင်းနိုင်မည့် အထောက်အကူပြုပစ္စည်းကိရိယာများ ရှင်းလင်းနိုင်မည့် အစီအစဉ်များ ကြိုတင်ပြီး ပြည့်စုံလုံလောက်အောင်ထားရှိမှသာ ရေနံယိုစိမ့်မှု လွင့်စင်ဧရိယာ အနည်းဆုံးဖြစ်အောင် ကန့်သတ်ထိန်းချုပ်နိုင်မှာ ဖြစ်ပါတယ်။ ရေနံစိမ်းတင်သင်္ဘောများကို မည်သည့်ဆိပ်ကမ်းတွင်မဆို ဆိုက်ကပ်ရပ်နားထားပါက ဆိပ်ကမ်းရေပြင် ညစ်ညမ်းမှုမဖြစ်အောင် ထိန်းသိမ်းကာကွယ် စောင့်ရှောက်ပေးရန် တာဝန်ရှိကြောင်းနှင့် နိုင်ငံတကာ ပင်လယ်ညစ်ညမ်းမှု ကာကွယ်စောင့်ရှောက်ရေး ဥပဒေနှင့် နိုင်ငံတကာ စာချုပ်များက ပြဋ္ဌာန်းသတ်မှတ်ထားသော ပို့ဆောင်ရေးဝန်ကြီးဌာန၊ ရေကြောင်းပို့ဆောင်ရေး ညွှန်ကြားရေးဦးစီးဌာနက ထုတ်ပြန်ထားသည့် အမိန့်နှင့် ညွှန်ကြားချက်များအတိုင်း လိုက်နာဆောင်ရွက်ရမည်ဖြစ်ပါတယ်။ သင်္ဘောတိုင်းဟာ အကြောင်းအမျိုးမျိုးကြောင့် Oil Pollution ရေနံ ယိုဖိတ်မှုဖြစ်ပေါ်ပြီး ပင်လယ်ပြင်ညစ်ညမ်းမှု တစ်စုံတစ်ရကို ဖြစ်ပွားစေရန်၊ ကျူးလွန်မှုတစ်ရပ်ရပ်ကို ပြုလုပ်မိခဲ့ပါက နစ်နာသောနိုင်ငံအတွက် လုံလောက်သော လျော်ကြေးပေးနိုင်ရန် ပင်လယ်ပြင် ညစ်ညမ်းမှု ကာကွယ်စောင့်ရှောက်ရေးဥပဒေကို ကမ္ဘာ့နိုင်ငံအသီးသီး ပြဋ္ဌာန်းထားပြီဖြစ်ရာ သင်္ဘောတိုင်း ရေကြောင်းအာမခံ Marine Insurance ထားရှိရမည်ဖြစ်ပါတယ်။ ထိုင်းနိုင်ငံတွင် ၂၀၁၀ ပြည့်နှစ် လောက်က ပြဋ္ဌာန်းခဲ့သည့် တန် (၂၀၀၀)ကျော် တင်ဆောင်သော သင်္ဘောတိုင်း နစ်နာကြေး ရန်ပုံငွေ အတွက် Marine Insurance ထားရှိရပါတယ်။ ဆိပ်ကမ်းကပ်လိုသော မည်သည့် ရေနံတင်သင်္ဘောမဆို အကျုံးဝင်ပါတယ်။ နစ်နာကြေးကို သင်္ဘောပိုင်ရှင်ကပေးရန် တင်းကျပ်စွာ ပြဋ္ဌာန်းထားသလို သဘောတူညီ ခဲ့ခြင်းကဲ့သို့ပင် သဘာဝဘေးဒဏ်စသဖြင့် ခြွင်းချက်များလည်း ပါရှိပါတယ်။ နစ်နာမှုဟုဆိုရာတွင် သဘာဝတရားအတွက်ရော လူမှုဘဝအတွက်ပါ ထည့်ထားရပါတယ်။ သင်္ဘောပိုင်ရှင်များသည် နစ်နာကြေးကို သယ်ဆောင်လာသော ပမာဏပေါ်မူတည်၍ ကန့်သတ်ထားနိုင်ပါတယ်။ နစ်နာ ကြေးကို အာမခံပေးသူထံ တိုက်ရိုက်တောင်းဆိုနိုင်သလို (၃)နှစ်အတွင်း တောင်းရမည်ဖြစ်ပြီး (၆)နှစ်ကျော်လျှင် တောင်း၍မရတော့ပါ။ ဥက္ကဋ္ဌကြီးခင်ဗျား။ အဆိုရှင်တင်ပြသွားရာမှာပါတဲ့ ကမ္ဘာ့သမိုင်းမှာ အဆိုးရွားဆုံးနဲ့ သဘာဝပတ်ဝန်းကျင် ထိခိုက်မှုအများဆုံးဖြစ်စေမယ့် အမေရိကန်နိုင်ငံ အလက်စကားပြည်နယ်မှ သန္တာကျောက်တန်းကို တိုက်ခိုက်မိသော ရေနံစိမ်းတင်သွင်းခွင့်ကြီးဟာ ဆီတန်ချိန်ပေါင်း (၄၀၀၀၀) ကျော် ယိုဖိတ်ကာ ပင်လယ်ရေထုအတွင်း ဆီများဖြင့် ညစ်ညမ်းခြင်း၊ (Oil Pollution) ဆီယိုဖိတ်ခြင်း စသည့် အလက်စကား ကမ်းရိုးတန်းတစ်လျှောက် ကီလိုမီတာ (၂၁၀၀) ကျော် ပင်လယ်ပြင်အပေါ် ဧရိယာ (၂၈၀၀၀) စတုရန်းမီတာကျော်ရှိ ဆီထုဖုံးလွှမ်းကာ ညစ်ညမ်းစေပါတယ်။ ၎င်းဖြစ်ရပ်ကို ကြည့်ခြင်းအားဖြင့် မဒေးကျွန်းဆိပ်ကမ်းကို ဝင်ရောက်နေတဲ့ ပမာဏ ကြီးမားတဲ့ တန် (၃)သိန်းခန့် သယ်ဆောင်နေတဲ့ ရေနံစိမ်းတင်သင်္ဘောများ အကြောင်းအမျိုးမျိုးကြောင့် တစ်ချိန်မဟုတ်တစ်ချိန် ရေနံယိုစိမ့်မှုဖြစ်ပေါ်လာခဲ့လျှင် ကြိုတင်မမျှော်မှန်းနိုင်သော ကိစ္စရပ်များ အတွက် မဟာဗျူဟာကျသော ကာကွယ်မှုအစီအမံများ ကြိုတင်ဆောင်ရွက်ထားဖို့ လိုပါတယ်။ ဆီယိုဖိတ်မှု အကြီးအကျယ်သာ ဖြစ်ခဲ့မည်ဆိုလျှင် မြန်မာနိုင်ငံရှိ (၂၂၃၀)ကီလိုမီတာရှိသော ကမ်းရိုးတန်းတစ်လျှောက်လုံး ပျံ့နှံ့သွားမည်ဖြစ်ပြီး အိမ်နီးချင်းနိုင်ငံများသို့လည်း ဆက်တိုက် ထိခိုက် ပျံ့နှံ့လွင့်စင် ရောက်ရှိသွားမည်ဖြစ်ပါတယ်။ Power Point အသုံးပြုခွင့် တောင်းခံအပ်ပါတယ်။ နိုင်ငံတကာမှာ ဆီယိုဖိတ်မှု ပင်လယ်ပြင်အတွင်း လွင့်စင်နစ်မျောနေတဲ့ပုံ ဖြစ်ပါတယ်။ ကျွမ်းကျင်လုပ်သားများက ဆီယိုဖိတ်နေသော ဆီများ ဖယ်ရှားနေတဲ့ပုံဖြစ်ပါတယ်။ ကျွန်တော့် မဲဆန္ဒနယ်မြေဖြစ်တဲ့ ဘုတ်ပြင်းမြို့နယ်အတွင်းမှာရှိတဲ့ မြန်မာနိုင်ငံတွင်တစ်ခုတည်း တည်ရှိသော သဘာဝအဏ္ဏဝါအမျိုးသားဥယျာဉ် လမ်းပိကျွန်း ဖြစ်ပါတယ်။ လမ်းပိကျွန်းတွင်ရှိသော ဇီဝမျိုးစုံ မျိုးကွဲများ၊ သန္တာကျောက်တန်းများ၊ ရှားပါးသော ရေဝပ်များ၊ ဒီရေတောများ ဖြစ်ပါတယ်။ ကမ္ဘာ့ အဆင့်မီ အကောင်းဆုံး ရွှေရောင်ပုလဲများ မွေးမြူထုတ်လုပ်နေသော ဘုတ်ပြင်းမြို့က ပုလဲကျွန်း ဖြစ်ပါတယ်။ ခရီးသွားပြည်သူအများဆုံး သွားရောက်လည်ပတ်အပန်းဖြေနေသော မြိတ်ကျွန်းစုမှ နှစ်ဖက်လှ ကမ်းခြေ သို့မဟုတ် ကျောက်လုံးကမ်းခြေ စမတ်ကျွန်း ဖြစ်ပါတယ်။ (Heavy Oil Pollution) ဆီယိုဖိတ်မှုသာ ဖြစ်ခဲ့လျှင် ၎င်းကျွန်းများတွင် တန်ဖိုးမဖြတ်နိုင်သော ဂေဟစနစ်များ ကြီးမားစွာ ပျက်စီးဆုံးရှုံးသွားမည်ဖြစ်ပါတယ်။ ဒါကြောင့် ၎င်းဆုံးရှုံးနစ်နာမှုများအတွက် ကြိုတင်သတ်မှတ်ပြီး သင့်လျော်သော လျော်ကြေးများ ရရှိနိုင်ရန်အတွက် နိုင်ငံတကာအဆင့်မီ သီးခြားအာမခံထားရမည်ဖြစ်ပါတယ်။ နောက်ဆက်တွဲ ဆိုးကျိုးများအနေနဲ့ ငါးဖမ်းလုပ်ငန်းများ၊ ဒီရေတောများ၊ အပန်းဖြေကမ်းခြေများ၊ ပင်လယ်ပျော်ငှက်များ၊ သန္တာကျောက်တန်းများ၊ ခရီးသွားလုပ်ငန်းများ၊ သဘာဝပတ်ဝန်းကျင် ဆိုင်ရာ ဂေဟစနစ်ကြီးများ၊ ကြီးမားစွာ ပျက်စီးဆုံးရှုံးသွားရမည်ဖြစ်ပါတယ်။ သို့ဖြစ်ပါ၍ အထက်ပါ အခြေအနေများကြောင့် မိမိနိုင်ငံ၏ အကျိုးစီးပွားကို ပြည့်စုံအောင် ကာကွယ်နိုင်သည့် ဥပဒေ၊ နည်းဥပဒေများ ပြဋ္ဌာန်းထားရှိရန် အရေးတကြီး လိုအပ်နေပြီဖြစ်ပါတယ်။ အမျိုးသားအဆင့် ရေနံယိုဖိတ်မှု တုံ့ပြန်ဆောင်ရွက်ရေး အရေးပေါ်ဆောင်ရွက်နိုင်မည့် စီမံချက်ကို ပို့ဆောင်ရေးနှင့် ဆက်သွယ်ရေးဝန်ကြီးဌာနနှင့် ဆိပ်ကမ်းအာဏာပိုင် အဖွဲ့ အစည်းများမှ မူကြမ်း ရေးဆွဲထားသော်လည်း အတည်ပြု မပြဋ္ဌာန်းနိုင်သေး၍ ဧရာဝတီတိုင်းဒေသကြီး မဲဆန္ဒနယ် အမှတ်(၅)မှ ဦးမောင်မောင်အုန်း ၏ အဆိုဖြစ်သော ပမာဏများပြားသော ဆီယိုဖိတ်မှု (Heavy Oil Pollution) ဖြစ်ပေါ်နိုင်စေရာ ပင်လယ်ကမ်းရိုးတန်းနှင့် ဆက်စပ်လျက်ရှိသည့် ပြည်နယ်၊ တိုင်းဒေသကြီး များ၏ သဘာဝသယံဇာတနှင့် အကျိုးစီးပွားများကို ကာကွယ်ပေးနိုင်ရန်အတွက် ပြည်ထောင်စု အစိုးရမှ အချိန်မီနှင့် အမြန်ဆုံး အန္တရာယ်ကာကွယ်တားဆီးရေးကိစ္စများကို ကြိုတင်စီမံခြင်းနှင့် ပြည့်စုံလုံလောက်သော ဥပဒေ၊ နည်းဥပဒေ၊ ညွှန်ကြားချက်များကို အချိန်နှင့်တစ်ပြေးညီ စီမံရေးဆွဲ ပေးရန် ပြည်ထောင်စုအစိုးရကို တိုက်တွန်းကြောင်း အဆိုကို လေးလေးနက်နက် ထောက်ခံအပ် ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>ဆက်လက်ပြီး မွန်ပြည်နယ် မဲဆန္ဒနယ်အမှတ်(၈)မှ ဦးမျိုးဝင်း ဆွေးနွေး နိုင်ပါပြီ</speech>
<speech><mp id='938'>ဦးမျိုးဝင်း၊ မွန်ပြည်နယ် မဲဆန္ဒနယ်အမှတ်(၈)</mp>အားလုံးပဲ မင်္ဂလာပါ။ ကျွန်တော် ကတော့ မွန်ပြည်နယ် မဲဆန္ဒနယ်အမှတ်(၈)မှ ဦးမျိုးဝင်း ဖြစ်ပါတယ်။ ဧရာဝတီတိုင်းဒေသကြီး မဲဆန္ဒနယ်အမှတ်(၅)မှ အမျိုးသားလွှတ်တော်ကိုယ်စားလှယ် ဦးမောင်မောင်အုန်း တင်သွင်းတဲ့ အဆိုကို ထောက်ခံသုံးသပ် ဆွေးနွေးသွားမှာ ဖြစ်ပါတယ်။ အဆိုကို လေ့လာကြည့်တဲ့အခါမှာ အပိုင်း (၂)ပိုင်းပါဝင်တာ တွေ့ရပါတယ်။ ပထမပိုင်းက ပင်လယ်ပြင်မှာ ဆီယိုဖိတ်ခြင်းနဲ့ပတ်သက်ပြီး ခိုင်မာအားကောင်းတဲ့ ဥပဒေ၊ နည်းဥပဒေတွေကို အလျင်အမြန် ပြဋ္ဌာန်းပေးဖို့နဲ့ ဒုတိယပိုင်းက တကယ်လို့ ယိုဖိတ်မှုတွေဖြစ်လာရင် အရေးပေါ် တုံ့ပြန်နိုင်မယ့် စီမံချက်များရေးဆွဲထားရှိဖို့နဲ့ အဲဒီ အရေးပေါ်အခြေအနေကို အလျင်အမြန် တုံ့ပြန် နိုင်အောင် ခေတ်မီစက်ကိရိယာ၊ ပစ္စည်းတွေသုံးပြီး အဲဒီအဖွဲ့ အစည်းတွေကို လေ့ကျင့်သင်တန်း ပေးထားဖို့ ဆိုတဲ့အပိုင်းဖြစ်ပါတယ်။ မှန်ပါတယ်။ ကျွန်တော်တို့နိုင်ငံဟာ အရင်ကဆိုရင် ဒေသတွင်း ပင်လယ်ကမ်းရိုးတန်းနိုင်ငံများနဲစာရင် ပင်လယ်ရေကြောင်းအသုံးပြုမှု အင်မတန်နည်းပါတယ်။ ဒီကိုဝင်လာတဲ့ ကုန်တင်သင်္ဘောတွေ လောက်ပဲ ရှိပါတယ်။ ဝင်လာတဲ့ ဆီတင်သင်္ဘောတွေဆိုတာကလည်းပဲ ရေနံဆီ၊ ဓာတ်ဆီ၊ ဒီဇယ်ဆီ၊ စားအုန်းဆီတို့လို Non - Persistent Oil လို့ခေါ်တဲ့ ကျေပျက်လွယ်တဲ့ ဆီတွေတင်လာတဲ့ ဆီတင် သင်္ဘောတွေလောက်ပဲရှိတယ်။ နောက်တစ်ခါ တန်ချိန်အားဖြင့်လည်းပဲ ထောင်ဂဏန်း၊ သောင်း ဂဏန်းပဲ ရှိတဲ့အတွက်ကြောင့် Oil Pollution နဲ့ပတ်သက်ပြီး ကြီးကြီးမားမား ထိခိုက်ခဲ့ဖူးခြင်း လည်းမရှိပါဘူး။ မြန်မာ့ဆိပ်ကမ်းအာဏာပိုင်ဥပဒေလောက်နဲ့ပဲ ကျွန်တော်တို့ အေးအေးဆေးဆေး နေနိုင်ခဲ့ကြပါတယ်။ ဒါနဲ့ ပတ်သက်တဲ့ အတွေ့အကြုံတွေလည်းပဲ အင်မတန် နည်းပါတယ်။ ဒါပေမဲ့ ဒီဘက်ခေတ် မြန်မာနိုင်ငံရဲ့ ပြောင်းလဲလာတဲ့ နိုင်ငံရေး၊ စီးပွားရေးနဲ့အတူ စက်မှုဇုန်တွေ၊ ရေနက် ဆိပ်ကမ်းတွေ တိုးတက်များပြားလာမှာဖြစ်ပြီး အဲဒီလုပ်ငန်းကနေထွက်ရှိလာမယ့်၊ လျှံထွက်လာမယ့် ရေဆိုးရေညစ်တွေ၊ ဆီတွေ၊ စွန့်ပစ်ပစ္စည်းတွေဟာ ဒီနိုင်ငံရဲ့ သဘာဝပတ်ဝန်းကျင်ကို အနည်းနဲ့ ရေဆိုးရေညစေတော့မှာ ဖြစ်ပါတယ် ကျွန်းကနေ တရ အထူးသဖြင့် ရခိုင်ပြည်နယ်၊ မဒေးကျွန်းကနေ တရုတ်နိုင်ငံကို တင်ပို့မယ့် ရေနံစိမ်း တွေကို သယ်ဆောင်လာမယ့် တန်ချိန်သိန်းချီတဲ့ ဧရာမပင်လယ်ကူးသင်္ဘောကြီးတွေဆီကနေ ဖြစ်ပေါ်လာနိုင်တဲ့ ဆီယိုဖိတ်မှုအန္တရာယ်ဟာ အစိုးရိမ်ရဆုံးဖြစ်ပါတယ်။ သူတို့တင်ပို့မယ့် ရေနံစိမ်း ပမာဏနဲ့ သင်္ဘောစီးရေကို ခန့်မှန်းချက်အရ တွက်ချက်ရရင် တစ်နှစ်ကို ဧရာမ ဆီတင်သင်္ဘောကြီး တွေဟာ အစီးရေ (၇၀)ကျော်လောက် ဝင်လာကြမှာ ဖြစ်ပါတယ်။ ဒါကြောင့် လေးငါးရက်နေရင် တစ်စီးနှုန်းနဲ့ဝင်လာ၊ ကျောက်ချပြီး ရေနံစိမ်းတွေကို သယ်ပို့မှာဖြစ်တာကြောင့် တစ်ချိန်မဟုတ် တစ်ချိန် မတော်တဆမှုနဲ့ ရင်ဆိုင်ကြုံတွေ့ရမှာ မလွဲပါဘူး။ ရေနံစိမ်းဆိုတာ ဓာတ်ဆီ၊ ဒီဇယ်ဆီတို့လို ချေဖျက်ရာ လွယ်ကူစေတဲ့ ဆီမဟုတ်ပဲ စေးပျစ် ပြီးတော့ အင်မတန်ဖယ်ရခက်လို့ ဖယ်ရှားတဲ့စရိတ် ကြီးမားတဲ့အပြင် ပတ်ဝန်းကျင်ထိခိုက်မှုဟာ လည်းပဲ ကြီးမားပြီး အချိန်ကြာမြင့်လေ့ရှိပါတယ်။ ဒီဆီတင်သင်္ခင်္ဘောကြီးတွေ ဆီလာချရင်းနဲ့ မတော်တဆဖြစ်လို့ပဲဖြစ်ဖြစ်၊ လူကြောင့် စက်ပစ္စည်းချို့ယွင်းမှုကြောင့်ဖြစ်ဖြစ်၊ ဒီဆီတင်သင်္ဘောကြီး တစ်စင်းစင်းကနေ ရေနံစိမ်းတွေ ပင်လယ်ကို ဖိတ်စင်ပြီးတော့ ထိခိုက်ပျက်စီးမှုတွေဖြစ်လာတယ် ဆိုပါစို့။ သင်္ဘောကုမ္ပဏီတိုင်းဟာ သူတို့သင်္ဘောတွေကို အာမခံထားကြတာမို့ ဒီအတွက် သူတို့မှာ Cover ရှိပြီးသားဖြစ်ပါတယ်။ ဒါပေမဲ့ မြန်မာနိုင်ငံအနေနဲ့ကတော့ ဒီဆီယိုဖိတ်မှုကြောင့် ဖြစ်လာမယ့် ပျက်စီးဆုံးရှုံးမှုအတွက် ထိုက်ထိုက်တန်တန် လျော်ကြေးတောင်းဖို့အတွက်ကတော့ တရားဝင် ပြဋ္ဌာန်းထားတဲ့ ဥပဒေမရှိရင် အခက်အခဲတွေ့မှာ ဖြစ်ပါတယ်။ တကယ်လို့ ဒီဆီတွေဟာ ဒီနေရာ ကနေပြီးတော့ ရေစီးကြောင်းနဲ့ အခြားနိုင်ငံဘက်ကို မျောပါသွားရင် အဲဒီအတွက်ပါ ဖြေရှင်းရတော့မှာမို့ ဖွတ်လည်းမရ ဓားမလည်းဆုံးမယ့်အပြင် ရေပါနစ်မယ့်ကိန်းကို ရောက်သွားနိုင်ပါတယ်။ ပြီးခဲ့တဲ့ ပြည်ထောင်စုလွှတ်တော် ဆဋ္ဌမပုံမှန်အစည်းအဝေးမှာ သင်္ဘောတွေက စက်မောင်းဆီယိုဖိတ်မှုကြောင့် ညစ်ညမ်းပျက်စီးခြင်းအတွက် တရားမကြောင်းအရ ပေးလျော်ရန် တာဝန်ရှိမှု အပြည်ပြည်ဆိုင်ရာ ကွန်ဗင်းရှင်း ၂၀၀၁ မှာ ပါဝင်လက်မှတ်ရေးထိုးထားပြီးဖြစ်သလို အခြားလက်မှတ်ရေးထိုးထားတဲ့ နိုင်ငံတကာ ကွန်ဗင်းရှင်းတွေလည်း ရှိပါတယ်။ ဒါပေမဲ့ ဝင်လာတဲ့ သင်္ခင်္ဘောတွေရဲ့ အရွယ်အစားဟာ ကြီးမားလွန်းတာကြောင့် လက်ရှိရေးထိုးထားပြီးဖြစ်တဲ့ ကွန်ဗင်းရှင်းအဆင့်နဲ့ မလုံလောက်သေးကြောင်းနဲ့ ဒီထက်ပိုပြီးကျယ်ပြန့်တဲ့ International Convention on the Establishment of An International Fund For Compensation For Oil Pollution Damage လို့ ခေါ်တဲ့ ၂၀၀၆ ခုနှစ်မှာ အသက်ဝင်တဲ့ IOPC Fund 92 ကို ဆက်လက်ရေးထိုးထားသင့်ပါကြောင်းကိုလည်း အဆိုရှင်က တိုက်တွန်းထားတာ တွေ့ရပါတယ်။ လက်ရှိ ဆီသယ်ယူနေတဲ့နိုင်ငံဟာ ကမ္ဘာ့စက်မှုအင်အားကြီးနိုင်ငံဖြစ်တာနဲ့အညီ ရေနံစိမ်း တင်သွင်းမှုဟာလည်း တစ်နှစ်ကို တန်ချိန် (၂၂)သန်းလောက်ထိ များပြားမှာဖြစ်တာကြောင့် ကမ္ဘာပေါ်က အကြီးတအကြီးဆုံး သင်္ဘောတွေကို ငှားရမ်းအသုံးပြုမှာ မလွဲပါဘူး။ ဒါကြောင့် ဆီယိုဖိတ်မှုနဲ့ပတ်သက်ပြီး တစ်စုံတစ်ရာ ဖြစ်လာခဲ့ရင်လည်း ထိခိုက်ပျက်စီးမှုက ကြီးမားမှာ ဖြစ်ပါတယ်။ ကမ်းခြေတစ်လျှောက် ရေနံစိမ်းတွေ ဖုံးသွားမယ်၊ ဇီဝဂေဟစနစ်တွေ ပျက်သုဉ်းမယ်၊ အစာကွင်းဆက်ဖြစ်စဉ်တွေ ပြတ်တောက်ပြီး ပင်လယ်ကိုအမှီပြု အသက်မွေးနေကြသူအားလုံးနဲ့ စားသုံးသူ ပြည်သူပြည်သားတွေ အကုန်ဒုက္ခရောက်ကြမှာ ဖြစ်ပါတယ်။ ရေနံစိမ်းကို ကိုယ့်နိုင်ငံကို ဖြတ်သန်းပြီး ပိုက်လိုင်းသွယ်ယူခြင်းရဲ့ အကျိုးကျေးဇူးကို ကိုယ်က ရာခိုင်နှုန်းအနည်းငယ်ပဲ စံစားရမှာဖြစ်ပြီး တကယ်လို့များ ယိုဖိတ်မှုဖြစ်ရင်တော့ အဲဒီ ဒုက္ခကို ကိုယ့်နိုင်ငံသားတွေက အပြည့်အဝ ခါးစည်းခံစားကြရမှာ ဖြစ်ပါတယ်။ နိုင်ငံတစ်နိုင်ငံရဲ့ အချုပ်အခြာအာဏာကို ကာကွယ်တယ်ဆိုတာ နှစ်ပိုင်းရှိပါတယ်။ တစ်ပိုင်းက မိမိရဲ့ နယ်မြေ တစ်စိတ်တစ်ပိုင်း ဆုံးရှုံးမသွားရအောင် ကာကွယ်တာဖြစ်ပြီး နောက်တစ်ပိုင်းက မိမိရဲ့နယ်မြေ အတွင်းမှာရှိတဲ့ ရေ၊ မြေ၊ တော၊ တောင် သဘာဝသယံဇာတ ယဉ်ကျေးမှုတို့ကို မပျက်စီး မဆုံးရှုံး သွားအောင် ကာကွယ်ထိန်းသိမ်းဖို့ ဖြစ်ပါတယ်။ နယ်မြေဧရိယာက ဒီအတိုင်းရှိနေသော်လည်း အဲဒီအထဲကဟာတွေကို ပြင်ပနိုင်ငံတွေက သူတို့စိတ်ကြိုက် ခြယ်လှယ်လုပ်ကိုင်နိုင်ကြရင်လည်းပဲ ကာကွယ်တယ်လို့ မဆိုနိုင်ပါဘူး။ အချုပ်အခြာအာဏာကို ရာနှုန်းပြည့် ကာကွယ်ဖို့ဆိုတာက ဒုတိယ အမျိုးအစားလည်း လိုပါတယ်။ ဒါတွေကို နိုင်ငံတကာနဲ့ ချိတ်ဆက်ပြီးတော့ စံမီဥပဒေ၊ နည်းဥပဒေနဲ့ စနစ်တကျ ကာကွယ်ရမှာဖြစ်ပါတယ်။ ယခင်က ပြဋ္ဌာန်းထားတဲ့ အချို့ဥပဒေ၊ စည်းကမ်း သတ်မှတ်ချက်တွေ၊ သဘောတူစာချုပ်တွေဟာ အားနည်းမှုတွေ ရှိခဲ့တာအပြင် ကျင့်သုံးဆောင်ရွက် ရာမှာလည်း အားနည်းခဲ့တာကြောင့် ကျွန်တော်တို့နိုင်ငံဟာ ဆင်ဖြူကျွန်းကိစ္စ၊ မြစ်ဆုံကိစ္စ၊ လက်ပတောင်းတောင် ကိစ္စမျိုးတွေမှာလို ဖြစ်ရပ်တွေမှာ အခက်အခဲ ပြဿနာတွေနဲ့ ဒီနေ့အထိ ကြုံတွေ့ နေရတာဖြစ်ပါတယ်။ ဒါကြောင့် ကျွန်တော်တို့ကို တူတူတန်တန် ကာကွယ်ပေးမယ့် ဥပဒေ တစ်ရပ် ကိုယ့်ဆီမှာ ခိုင်ခိုင်မာမာရှိနေမှသာ ထိုက်သင့်တဲ့ လျော်ကြေးကိစ္စကို ဆောင်ရွက်နိုင်မှာ ဖြစ်လို့ ဒီဥပဒေကို အလျင်အမြန် ပြဋ္ဌာန်းပေးဖို့ တိုက်တွန်းလိုပါတယ်။ နောက်တစ်ချက်က ရေနံယိုဖိတ်မှုတွေဖြစ်လာရင် အရေးပေါ်တုံ့ပြန်လုပ်ဆောင်မယ့် စီမံချက်နဲ့ ဆောင်ရွက်မယ့်အဖွဲ့ အစည်းကိစ္စပါ။ ဒီအတွက် ၂၀၁၇ ခုနှစ်၊ သြဂုတ်လတုန်းက ပြည်တွင်းပြည်ပ ကျွမ်းကျင်ပညာရှင်တွေနဲ့ သက်ဆိုင်ရာ အစိုးရပိုင်းက တာဝန်ရှိသူတွေ ဒီ ဆီဖိတ် စင်မှုဖြစ်လာရင် ဘယ်လို အရေးပေါ်လုပ်ဆောင်မယ်ဆိုတာနဲ့ပတ်သက်ပြီး ဆွေးနွေးခဲ့ဖူးတာရှိပါ တယ်။ အဲဒီ Work Shop ကနေ Plan ကို ၂၀၁၈ ခုနှစ်အကုန်မှာ ထွက်မယ်လို့ ခန့်မှန်းထားခဲ့ ပါတယ်။ ဒါပေမဲ့ အခုတစ်နှစ်နီးပါး ကြာလာခဲ့ပြီးဖြစ်ပေမယ့် ဒီ ဆီယိုဖိတ်မှုကို အရေးပေါ်တုံ့ပြန် မယ့်အစီအစဉ်ကို မကြားမိသေးပါဘူး။ ပြီးခဲ့တဲ့ နိုဝင်ဘာလလောက်တုန်းကတော့ IMO လို့ခေါ်တဲ့ International Maritime Organization ရဲ့ အကူအညီနဲ့ အရေးပေါ်တုံ့ပြန်မှုသင်တန်းကို နော်ဝေအကူအညီနဲ့ ပြုလုပ်ခဲ့ဖူး တာလည်း ကြားသိရပါတယ်။ ကျွန်တော်တို့ မွန်ပြည်နယ်၊ ရေးမြို့နယ်က ကုလားကုတ်ကျွန်းဟာ လည်း အခုဆိုရင် ရေနက်ဆိပ်ကမ်းတစ်ခုကို တည်ဆောက်ဖို့ ပြင်ဆင်နေပြီး အဲဒီကနေ Faced One အနေနဲ့ စက်ဆီချောဆီနဲ့ LPG တို့လို ဓာတ်ငွေ့ရည်တွေကို အတင်အချပြုလုပ်ဖို့ စီစဉ်နေကြောင်းလည်း ကြားသိရပါတယ်။ ဒါပေမဲ့ ရခိုင်ပြည်နယ်မှာလို Crude Oil တွေမဟုတ်လို့ ဟိုမှာ လောက်တော့ အန္တရာယ်ရှိမှာ မဟုတ်ဘူးလို့ထင်ပါတယ်။ ဘယ်လိုပဲဖြစ်ဖြစ် ဖြစ်ပေါ်လာနိုင်တဲ့ အန္တရာယ်တွေကို ကြိုတင်ကာကွယ်နိုင်ဖို့နဲ့ တကယ်လို့ဖြစ်လာခဲ့ရင် အချိန်မီ လျင်လျင်မြန်မြန် တုံ့ပြန်နိုင်ဖို့ ပတ်ဝန်းကျင်ထိခိုက်ပျက်စီးမှုတွေအတွက် Cover ဖြစ်အောင် အချိန်မီ ဆောင်ရွက်ဖို့ ကလည်း အရေးတစ်ကြီး လိုနေတာကြောင့် ဧရာဝတီတိုင်းဒေသကြီး မဲဆန္ဒနယ်အမှတ်(၅)မှ အမျိုးသားလွှတ်တော်ကိုယ်စားလှယ် ဦးမောင်မောင်အုန်း ရဲ့ အဆိုအပေါ် ထောက်ခံသုံးသပ် ဆွေးနွေးရင်း နိဂုံးချုပ်ပါတယ်။ အားလုံး ကျေးဇူးတင်ပါတယ်။</speech>
<speech type='speaker'>ဆက်လက်ပြီး တပ်မတော်သားကိုယ်စားလှယ် ဗိုလ်မှူးတင်ထွဋ် ဆွေးနွေးနိုင်ပါပြီ။</speech>
<speech><mp id='000'>ဗိုလ်မှူးတင်ထွဋ်၊ တပ်မတော်သားကိုယ်စားလှယ်</mp>လေးစားအပ်ပါသော အမျိုးသားလွှတ်တော်ကြီးနဲ့တကွ အားလုံး မင်္ဂလာပါခင်ဗျား။ ကျွန်တော်ကတော့ တပ်မတော်သား ကိုယ်စားလှယ် ဗိုလ်မှူးတင်ထွဋ် ဖြစ်ပါတယ်။ မြန်မာနိုင်ငံမှာ ကမ်းရိုးတန်း အရှည်မိုင်ပေါင်း (၁၂၆၀.၀၅၆)မိုင် ရှည်လျားပြီး သန္တာကျောက်တန်းများ၊ ကျွန်းပေါင်း (၈၀၀)ကျော်နဲ့ ပင်လယ် သမုဒ္ဒရာ သယံဇာတ ပေါကြွယ်ဝသော နိုင်ငံတစ်နိုင်ငံဖြစ်ပါတယ်။ မဒေးကျွန်း ရေနက်ဆိပ်ကမ်း သည် လက်ရှိဖြစ်ပေါ်နေတဲ့ တရုတ်၊ အမေရိကန်တို့ကဲ့သို့သော ကမ္ဘာ့အင်အားကြီးနိုင်ငံအုပ်စုများရဲ့ စစ်ရေးဗျူဟာ၊ စီးပွားရေးဗျူဟာ၊ နိုင်ငံရေးမဟာဗျူဟာအရ ပြိုင်ဆိုင်မှုများရဲ့ဆုံမှတ်နေရာတစ်ခု ဖြစ်ပါတယ်။ ကမ္ဘာ့စီးပွားရေး၊ ကမ္ဘာ့နိုင်ငံရေးနှင့် ပတ်သက်ဆက်နွယ်နေသော မြန်မာ့မြေ၊ မြန်မာ့ရေမှ မဒေးကျွန်း ရေနက်ဆိပ်ကမ်းမှ ပြိုင်ဆိုင်ဆောင်ရွက်မှုများကို နိုင်ငံရဲ့ အကျိုးစီးပွားအတွက်ရှောင်လွှဲလို့ မရနိုင်ပါ။ ဒီလိုပြိုင်ဆိုင်မှုတွေကြားက ကျွန်တော်တို့နိုင်ငံရဲ့ အမျိုးသားအကျိုးစီးပွား အတွက် လက်တွေ့ကျကျ ပူးပေါင်းဆောင်ရွက်ရမှာ ဖြစ်ပါတယ်။ ဒီလိုပါဝင်ဆောင်ရွက်တဲ့နေရာမှာ နိုင်ငံအတွက် ဖြစ်ပေါ်လာနိုင်တဲ့ အကျိုးကျေးဇူး အများဆုံးကို မျှော်ကိုးပြီး၊ အပြစ်များကိုလည်း မဖြစ်မနေ ကြိုတင်ကာကွယ် ဆောင်ရွက်သွားကြရမှာ ဖြစ်ပါတယ်။ ဒီလိုပူးပေါင်းဆောင်ရွက်တဲ့ နေရာမှာ ဖြစ်ပေါ်လာနိုင်တာတွေက လုံခြုံရေးဆိုင်ရာ အခြေအနေများ၊ ပတ်ဝန်းကျင်ဆိုင်ရာ အခြေအနေများ၊ စီးပွားရေးဆိုင်ရာ အခြေအနေများပဲ ဖြစ်ပါတယ်။ လုံခြုံရေးဆိုင်ရာများတွင် ရေနံတင် သင်္ဘောကြီးများနဲ့ ဆိပ်ကမ်းအခြေခံ အဆောက်အအုံများကို အကြမ်းဖက် ဖောက်ခွဲ တိုက်ခိုက်ခြင်းမျိုး၊ ရေနံဆိပ်ကမ်းလုပ်ငန်းများကို ပိတ်ဆို့ခြင်းမျိုး၊ ပနားမားတူးမြောင်း ကျူးကျော်မှု မျိုးကဲ့သို့ အမျိုးသားလုံခြုံရေးအန္တရာယ်များ၊ ရေနံယိုဖိတ်ခြင်းကဲ့သို့သော သဘာဝပတ်ဝန်းကျင် ထိခိုက်ခြင်းမျိုးနဲ့ စီးပွားရေးအရ နိုင်ငံရေးအတွက် ရသင့်ရထိုက်တဲ့ အကျိုးအမြတ်များ၊ ထိခိုက် နစ်နာမှုများအတွက် ထိုက်တန်သောပေးလျော်မှု၊ အကျိုးအမြတ် မျှဝေခံစားခြင်းဆိုင်ရာ အခွင့်အရေး များကို မနစ်နာစေရေး စသည်တို့ ပါဝင်ပါတယ်။ မဒေးကျွန်း ရေနက်ဆိပ်ကမ်းတွင် ဆီတန်ချိန် (၃၀၀၀၀၀)၊ (Oil Tanker) များ ဝင်ထွက် သွားလာရာနေရာ အကြောင်းအမျိုးမျိုးကြောင့် ဆီယိုဖိတ်မှုများ ဖြစ်ပေါ်လာနိုင်ပါတယ်။ အဆိုပါ ဆီယိုဖိတ်မှုများသည် အကြမ်းဖက်တိုက်ခိုက်ခံရခြင်း၊ သောင်တင်ခြင်း၊ ရေယာဉ်ကျောက်တိုက်ခြင်း၊ ရေယာဉ်အချင်းချင်းတိုက်မိခြင်း စတဲ့ဖြစ်စဉ်များကြောင့် ဖြစ်ပေါ်နိုင်ပါတယ်။ လောင်စာဆီများ ပင်လယ်ပြင်အတွင်း မတော်တဆရောက်ရှိပြီး Oil Pollution ဖြစ်ပွားခြင်းနှင့် ဓာတုပစ္စည်းတင် သင်္ဘောများကြောင့် ပင်လယ်ပြင်အဆိပ်သင့်ညစ်ညမ်းမှုများ ဖြစ်ပေါ်ပါက ပင်လယ်ပြင်သယံဇာတများ ပျက်စီးဆုံးရှုံးခြင်း၊ ရေနေသတ္တဝါတို့၏ ဂေဟစနစ်ပျက်စီးခြင်း၊ ပင်လယ်ပြင်ငှက်များ၊ ရေသတ္တဝါများသေကျေပျက်စီးခြင်း၊ ကမ်းခြေများ၊ ဒီရေတောများ ပျက်စီးခြင်း၊ ကမ်းခြေခရီးသွားလုပ်ငန်းများ၊ ငါးဖမ်းလုပ်ငန်းများ ထိခိုက်ပျက်စီးဆုံးရှုံးခြင်းများ ဖြစ်ပေါ်စေနိုင်ပါတယ်။ ကြိုတင်ကာကွယ်ရန် နည်းလမ်းတွေကတော့ အကြမ်းဖက်တိုက်ခိုက်မှုများအတွက် တပ်မတော်နဲ့ အခြားလုံခြုံရေးဆိုင်ရာ တပ်ဖွဲ့များရဲ့ စနစ်တကျ ပြည့်စုံသော လုံခြုံရေးစနစ်တည်ဆောက်ထားခြင်း၊ ပင်လယ်ရေ ညစ်ညမ်းမှုမှ ကာကွယ်ရေးဥပဒေများ ထုတ်ပြန်ထားခြင်း၊ လူမှုကွန်ရက်မှတစ်ဆင့် ရေထုညစ်ညမ်းမှုဆိုင်ရာ ပညာပေးဆောင်ရွက်ခြင်း၊ စွန့်ပစ်ပစ္စည်းများ စီမံခန့်ခွဲခြင်း၊ ပင်လယ်ပြင်ညစ်ညမ်းမှု ဖြစ်စေသော အရာများအား သုံးစွဲမှုလျှော့ချခြင်း၊ စောင့်ကြပ်ကြည့်ရှု၍ အရေးယူခြင်း၊ လျော်ကြေးတောင်းခံခြင်းများ ပြုလုပ်သင့်ပါတယ်။ မြန်မာနိုင်ငံသည် ရေကြောင်းဆိုင်ရာ သွားလာမှု၊ စိတ်ချရမှုရှိခြင်းနှင့် ပင်လယ်ရေထု ညစ်ညမ်းမှု ကာကွယ်တားဆီးရေးကို အဓိကဆောင်ရွက်လျက်ရှိသော IMO တွင် ၁၉၅၁ ခုနှစ်မှ စတင်ဝင်ရောက်ခဲ့ပြီး အချို့ IMO ၏ Conventions များ၊ Protocol များ (၅၉)ခုအနက် (၁၆)ခုကို လက်မှတ်ရေးထိုးပေးခဲ့ပါတယ်။ ၎င်းတို့ထဲမှာ ရေယာဉ်မှစွန့်ပစ်ပစ္စည်းများ၊ စက်သုံးဆီ၊ ဓာတု ပစ္စည်းများ ကာကွယ်ရေးဆိုင်ရာ သဘောတူစာချုပ် MARPOL 73/78 နဲ့ အများပြည်သူ လျော်ကြေး ဆိုင်ရာ သဘောတူစာချုပ် (CLC) တို့ပါဝင်ပြီး ကမ်းရိုးတန်းနေ လူဦးရေနှင့် လူမှုစီးပွားနစ်နာမှုများ အတွက် နစ်နာကြေးရရှိရန် သဘောတူစာချုပ် (1992 Fund Convention) ကို လက်မှတ်ရေးထိုးရန် ကျန်ရှိနေကြောင်း သိရပါတယ်။ မြန်မာနိုင်ငံအနေဖြင့် အရှေ့တောင်အာရှဒေသအတွင်း ပင်လယ်ပြင်ဆီယိုဖိတ်မှုများ ဖြစ်ပေါ်လာပါက အာဆီယံနိုင်ငံအချင်းချင်း ချိတ်ဆက်၍ ရှင်းလင်းလုပ်ဆောင်နိုင်မည့် အာဆီယံ ရေပိုင်နက်အတွင်း ပင်လယ်ပြင် ဆီယိုဖိတ်မှုကာကွယ်ရေး ပူးပေါင်းဆောင်ရွက်ရန် သဘောတူညီမှု မူကြမ်းကိုလည်း ၂၀၁၅ ခုနှစ်တွင် လက်မှတ်ရေးထိုးခဲ့ပြီး ဖြစ်ပါတယ်။ ပင်လယ်ပြင်ရေပိုင်နက်အတွင်း ဆီယိုဖိတ်မှုဖြစ်စဉ် ဖြစ်ပွားပါက နိုင်ငံတကာနဲ့ ပူပေါင်းဆောင်ရွက်နိုင်မည့် ဆီယိုဖိတ်မှု ပူးပေါင်း တုံ့ပြန်ဆောင်ရွက်ရေး သဘောတူညီချက် (OPRC) တွင်လည်း မြန်မာနိုင်ငံအနေဖြင့် ပါဝင်လက်မှတ် ရေးထိုးပြီး ဖြစ်ပါတယ်။ မိမိတို့ရေပိုင်နက်အတွင်း ဆီယိုဖိတ်မှုဖြစ်ပွားခြင်းနဲ့ တစ်ပြိုင်နက် အရေးပေါ် တန်ပြန် လုပ်ဆောင်၍ ဆောင်ရွက်နိုင်ရန်အတွက် ကျောက်ဖြူ၊ စစ်တွေ၊ သံတွဲ၊ ဟိုင်းကြီးကျွန်း၊ ရန်ကုန်၊ ထားဝယ်၊ မြိတ် စသောဆိပ်ကမ်းမြို့များတွင် Oil Spill Recovery Depot များ ဖွင့်လှစ်ထားရှိသင့် ပါတယ်။ ရေထုညစ်ညမ်းမှုနဲ့ သက်ဆိုင်သော ကျွမ်းကျင်သူများရှိနေရန်လည်း လိုအပ်ပါတယ်။ ရေထု ညစ်ညမ်းမှုဖြစ်စဉ်အား ကာကွယ်ရန်နှင့် တန်ပြန်ဆောင်ရွက်ရန်အတွက် လိုအပ်သော Equipments Machines and Chemical များ အရံသင့်ရှိနေရန် အစိုးရက ဖြည့်ဆည်းထားရမှာ ဖြစ်ပါတယ်။ ဒါ့အပြင် ကမ်းရိုးတန်းနေ ပြည်သူလူထုက ရေထုညစ်ညမ်းမှုကြောင့် နစ်နာဆုံးရှုံးရမှုများကို နားလည်သဘောပေါက်စေရန် အသိပညာပေးဟောပြောမှုများ၊ သင်တန်းများ ဆွေးနွေးပို့ချထားရမှာ ဖြစ်ပါတယ်။ တန်ပြန်ဆောင်ရွက်ရန်အတွက် သက်ဆိုင်ရာ ဝန်ကြီးဌာနများနှင့် တပ်မတော်အပါအဝင် 61697:3ə€3ə:q«p:o OSMINE:2: 67 Duty and Responsibility Communication and Command Line များကို ရှင်းရှင်းလင်းလင်း ဖော်ပြထားရန် လိုအပ်ပါတယ်။ မည်သည့် Oil Spill Depot များအား မည်သည့်ဌာန လက်အောက်တွင်ထားမည်၊ မည်သည့်ပစ္စည်းကိရိယာများ ဝယ်ယူဖြည့်တင်း၍ မည်သည့်ဝန်ထမ်းများ ခန့်အပ်ထားမည်၊ မည်သည့်သင်တန်းများသို့ ပို့ချသွားမည်။ ဘတ်ဂျက်အား မည်သို့ မည်ပုံခွဲဝေသုံးစွဲမည် စသည်များကိုလည်း အစိုးရက တာဝန်ယူ၍ အသေးစိတ် စီမံဆောင်ရွက်ထားရပါမယ်။ ထိုစီမံချက်အား အသေးစိတ် ကြိုတင်စီမံ ဆောင်ရွက်ထားခြင်းဖြင့် Oil Spill ဖြစ်ပေါ်လာသည်နှင့်တစ်ပြိုင်နက် မိမိနိုင်ငံ၏ ကမ်းရိုးတန်းအခြေအနေနှင့် ဒေသအလိုက် ကျွမ်းကျင် ဝန်ထမ်းများ အထောက်အကူပြုပစ္စည်းများ အသင့်ရှိနေမည့် oil Spill Depot များ၊ Oil Spill Recovery Equipment များဖြင့် တန်ပြန်ဆောင်ရွက်နိုင်မည်ဖြစ်ပြီး ပင်လယ်ပြင်ညစ်ညမ်းမှု နောက်ဆက်တွဲအခြေအနေဆိုးများအား လျော့ချနိုင်မည်ဖြစ်ပါတယ်။ အကြမ်းဖက်တိုက်ခိုက်မှုခံရမှု အပါအဝင် လုံခြုံရေးချိုးဖောက်မှုကြောင့်ဖြစ်ပေါ်လာသော အခြေအနေပေါ်မူတည်၍ ချက်ချင်း တုံ့ပြန်ရေးအစီအမံများကိုလည်း သီးခြားစီမံချက်ထား၍ ဆောင်ရွက်ရပါမယ်။ ပင်လယ်ပြင်ရေထု ညစ်ညမ်းမှုအတွက် ရှင်းလင်းရေးကိရိယာများ၊ တန်ဆာပလာများမှာ တင်ပြပါအတိုင်းဖြစ်ပါတယ်။ ဥက္ကဋ္ဌကြီးခင်ဗျား။ နိဂုံးချုပ်အနေဖြင့် ၂၀၀၈ ခုနှစ်၊ ဖွဲ့စည်းပုံအခြေခံဥပဒေ ပုဒ်မ ၄၅ တွင် နိုင်ငံတော်သည် သဘာဝပတ်ဝန်းကျင်ကို ကာကွယ်ထိန်းသိမ်းစောင့်ရှောက်ရမည်ဟု ပါရှိပါတယ်။ သို့ဖြစ်၍ အပြည်ပြည်ဆိုင်ရာ ဥပဒေများဖြစ်သော UNCLOS, IMO Conventions, MARPOL Convention ထုတ်ပြန်ပြီး ပြည်တွင်းပြည်ပ ဥပဒေများဖြစ်သော ပတ်ဝန်းကျင်ထိန်းသိမ်းရေးဥပဒေ၊ သဘာဝဘေးအန္တရာယ်ဆိုင်ရာ စီမံခန့်ခွဲမှုဥပဒေ၊ မြန်မာ့ဆိပ်ကမ်း အာဏာပိုင်ဥပဒေ၊ Merchant Shipping Act တို့အား အခြေခံကာ ခေတ်နှင့်အညီ လိုက်လျောညီထွေဖြစ်သော နိုင်ငံတော်လုံခြုံရေး၊ သဘာဝပတ်ဝန်းကျင်ထိန်းသိမ်းရေးနှင့် အမျိုးသားအကျိုးစီးပွား ကာကွယ်ရေးများကို ခိုင်ခိုင်မာမာ အာမခံရှိသောဥပဒေတစ်ရပ်အား ပြည့်စုံစွာ ပြုစုပြဋ္ဌာန်းသင့်ကြောင်း အကြံပြုအပ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>ဆက်လက်ပြီး ဧရာဝတီတိုင်းဒေသကြီး မဲဆန္ဒနယ်အမှတ်(၂)မှ ဦးစခင်ဇော်လင်း ဆွေးနွေးနိုင်ပါပြီ။</speech>
<speech><mp id='836'>ဦးစခင်ဇော်လင်း၊ ဧရာဝတီတိုင်းဒေသကြီး မဲဆန္ဒနယ်အမှတ်(၂)</mp>လေးစားအပ် ပါသော အမျိုးသားလွှတ်တော်ဥက္ကဋ္ဌနဲ့တကွ ဒုတိယဝန်ကြီး၊ အမျိုးသားလွှတ်တော်ကိုယ်စားလှယ်များနဲ့ Hluttaw Channel ကို ကြည့်ရှုနေကြတဲ့ ပြည်သူတစ်ရပ်လုံးအား ကျက်သရေမင်္ဂလာအပေါင်းနဲ့ ပြည့်စုံခညောင်းပါစေကြောင်း ဦးစွာ ဆုမွန်ကောင်းတောင်းလိုက်ပါတယ်။ ကျွန်တော်ကတော့ ဧရာဝတီတိုင်းဒေသကြီး မဲဆန္ဒနယ်အမှတ်(၂)မှ ဦးစခင်ဇော်လင်း ဖြစ်ပါတယ်။ ဒီကနေ့ကျင်းပတဲ့ အစည်းအဝေးမှာ ဧရာဝတီတိုင်းဒေသကြီး မဲဆန္ဒနယ်အမှတ်(၅)မှ အမျိုးသားလွှတ်တော်ကိုယ်စားလှယ် ဦးမောင်မောင်အုန်း တင်သွင်းထားသော ပမာဏများသော ဆီယိုဖိတ်မှုများ (Heavy Oil Pollution) အဆိုနဲ့ ပတ်သက်ပြီး ထောက်ခံဆွေးနွေး အကြံပြုသွားမှာ ဖြစ်ပါတယ်။ အမျိုးသားလွှတ်တော်ဥက္ကဋ္ဌကြီးခင်ဗျား။ လိုအပ်တဲ့နေရာမှာ အင်္ဂလိပ်ဘာသာနဲ့ ယှဉ်တွဲ သုံးစွဲခွင့်ပြုပါခင်ဗျား။ အဆိုရှင်တင်ပြခဲ့တဲ့ မဒေးကျွန်း ရေနက်ဆိပ်ကမ်းဟာ ရခိုင်ပြည်နယ်၊ ကျောက်ဖြူမြို့နယ်အတွင်းမှာရှိပြီး ၂၀၁၁ ခုနှစ်က စတင်ဆောက်လုပ်ခဲ့ရာ ၂၀၁၆ ခုနှစ်မှာ လုပ်ငန်း စတင်လည်ပတ်ခဲ့ပါတယ်။ ဤဆိပ်ကမ်းကို အပြည်ပြည်ဆိုင်ရာ ဆိပ်ကမ်းတစ်ခုအဖြစ် ဖွင့်လှစ်ခဲ့ပြီး တန်ချိန်သုံးသိန်းပါ ရေနံတင်သင်္ဘောများ ဝင်/ထွက်သွားလာနေခြင်းနှင့် ရေနံစိမ်းသိုလှောင်ကန်များ ရှိနေခြင်းစတဲ့ ရေနံယိုဖိတ် ညစ်ညမ်းဖွယ်ရာ အပိုင်း(၂)ပိုင်းကို တွေ့ရပါတယ်။ ဒီနေရာမှာ ရေနံတင် သင်္ဘောကြီးများ မတော်တဆဖြစ်ပွားနိုင်ရုံမက ဆိပ်ကမ်းပေါ်မှာရှိတဲ့ ရေနံစိမ်းသိုလှောင်ကန်ကြီး များကလည်း မတော်တဆမှုဖြစ်ပြီး ရေနံယိုဖိတ်နိုင်ပါတယ်။ အကြောင်းက အဲဒီမှာ ရေနံစိမ်း သိုလှောင်ကန်ကြီး (၁၂)ကန်လောက်ရှိပြီး ရေနံစိမ်းသိုလှောင်ကန်တစ်ခုကို ကုဗမီတာ (၁)သိန်းရှိတဲ့ အတွက် စုစုပေါင်း ကုဗမီတာပေါင်း(၁၂)သိန်းရှိတဲ့ ရေနံစိမ်းများကို အတိုင်းအတာ ကြီးကြီးမားမား သိုလှောင်ထားခြင်းကြောင့်ဖြစ်ပါတယ်။ အဲဒီကျောက်ဖြူမြို့နယ်သည် ပင်လယ်ကမ်းရိုးတန်းဒေသ ဖြစ်ခြင်း၊ မုန်တိုင်းမကြာခဏ တိုက်ခတ်တဲ့အတွက် အဆိုရှင် တင်ပြခဲ့သလို မချိန်မရွေး ကြီးမားတဲ့ မတော်တဆ ထိခိုက်မှုအန္တရာယ်များ ဖြစ်ပေါ်နိုင်ပြီး ပဏာမများသော ဆီယိုဖိတ်မှုများ (Heavy Oil Pollution)များ ဖြစ်ပေါ်စေနိုင်ပါတယ်။ ရေနံစိမ်း သိုလှောင်ကန်များ ခိုင်ခံ့စိတ်ချမှု မရှိပါက ပတ်ဝန်းကျင်ကြိုတင်ကာကွယ်မှုစနစ်များ မရှိပါက ပို၍ပင် အန္တရာယ်များပါသည်။ ဒါ့အပြင် မုန်တိုင်းကြောင့် သင်္ဘောရုတ်တရက်တိမ်းမှောက်ခြင်း၊ သောင်တင်ခြင်း၊ ဆီယို ဖိတ်ခြင်းများ ဖြစ်ပေါ်ပါကလည်း မဒေးကျွန်း ပတ်ဝန်းကျင်အတွင်းမှာရှိတဲ့ ဒေသခံပြည်သူများရဲ့ သဘာဝပတ်ဝန်းကျင်ဆိုင်ရာအန္တရာယ်၊ ပင်လယ်ရေညစ်ညမ်းမှု၊ ရေသယံဇာတများ အန္တရာယ်ပြုမှုနဲ့ ရေဂေဟစနစ်ပျက်စီးမှုစတဲ့ မမျှော်မှန်းနိုင်သော အတိုင်းအဆကြီးမားတဲ့ ထိခိုက်ဆုံးရှုံးမှုကြီးများနဲ့ ရင်ဆိုင်ကြုံတွေ့ရဖွယ်ရာရှိပါတယ်။ သိပ်မကြာသေးတဲ့ ၂၀၁၈ ခုနှစ်၊ ဇူလိုင်လမှာတောင် ရေနံ ယိုဖိတ်မှုများကြောင့် ကျောက်ဖြူမြို့နယ်၊ တန်ဇက်မြစ်နှင့် တန်ဇစ်မြစ်ဟာ ညိုမဲမဲ ရေအရောင်များ ဖြစ်ပေါ်ခဲ့ပြီး အဲဒီမြစ်ထဲမှာနေတဲ့ ငါးတွေ၊ ဂုံးတွေ သေဆုံးခဲ့ကြကြောင်း သတင်းဓာတ်ပုံများ အထောက်အထားအရ သိရှိရပါတယ်။ အဲဒီရေတွေဟာ မူလက နှစ်ပေါင်းများစွာ ကြည်လင်သန့်ရှင်း ခဲ့ပြီး ရေသတ္တဝါများကို ဘေးဥပါဒ်ဖြစ်ခြင်းမရှိခဲ့ဘဲ ရေနံကုမ္ပဏီတွေရောက်လာမှ ရေတွေဟာ အရောင်ပြောင်းလာတယ်။ နောက်ကျိလာတယ်။ ငါးသတ္တဝါတွေ၊ ဂုံးတွေ သေကျေပျက်စီးမှု ရှိကြတာဖြစ်ပါတယ်။ ဤဖြစ်ရပ်က မဒေးကျွန်းဆိပ်ကမ်းနဲ့ အနီးဆုံး ဆက်စပ်နေတဲ့နေရာဖြစ်တဲ့ အတွက် အင်မတန်မှ စိတ်ပူစရာကောင်းတဲ့ကိစ္စဖြစ်ပါတယ်။ အစိုးရအဖွဲ့ တာဝန်ရှိသူတွေက ပြောသလို ဒီရေဟာ အရောင်ပြောင်းပြီး ရေသတ္တဝါတွေ သေကျေပျက်စီးနေကြတာ မဒေးကျွန်း ရေနက်ဆိပ်ကမ်းကြောင့်မဟုတ်ဘူးဆိုရင် အခြားမည်သည့်အကြောင်းကြောင့် ဖြစ်လာတယ်ဆိုတာကို အများပြည်သူ အမြင်ရှင်းအောင် ဆက်လက်ဖော်ထုတ်ပေးဖို့ လိုအပ်ပါတယ်။ မြန်မာနိုင်ငံဟာ ၂၀၁၆ ခုနှစ်မှာ ရေနံယိုဖိတ်မှု ကြိုတင်ကာကွယ်ရေး၊ တုံ့ပြန်ရေးနှင့် ပူးပေါင်းဆောင်ရွက်ရေး အပြည်ပြည်ဆိုင်ရာသဘောတူညီချက် OPRC ကို အတည်ပြုလက်မှတ် ရေးထိုးထားပါတယ်။ ယင်းမူဘောင်မှာ ပင်လယ်ပြင်ရေထု ညစ်ညမ်းစေတဲ့ မတော်တဆဖြစ်ပွားမှု များကို ကိုင်တွယ်ဖြေရှင်းရန် အသေးစိတ် အစီအမံချမှတ်ထားမှုနှင့် ရေနံယိုဖိတ်မှုဆိုင်ရာ တုံ့ပြန်ဆောင်ရွက်ရေး ပစ္စည်းကိရိယာများ ထူထောင်ထားမှုတို့ပါဝင်ပြီး ရေနံယိုဖိတ်မှုအခြေအနေကို တိုင်းတာပြီး အာမခံလျော်ကြေး တောင်းယူနိုင်ကြောင်း သိရပါတယ်။ ဒီနေရာမှာ လျော်ကြေး တောင်းတာက လိုအပ်ချက်တစ်ရပ်ဆိုပေမယ့် အရေးကြီးဆုံးကတော့ အန္တရာယ်မကျရောက်ခင်မှာ ကြိုတင်ကာကွယ်ထားခြင်းပဲ ဖြစ်ပါတယ်။ သဘာဝဘေးအန္တရာယ်အတွက် ရေနံကုမ္ပဏီတွေက Environmental Production ဘယ်လိုလုပ်ထားသလဲ။ အစိုးရတာဝန်ရှိသူတွေက ဘာတွေစီမံထား သလဲ။ ဘာတွေလာပြီး ကြပ်မတ်စစ်ဆေးထားတာရှိသလဲ။ ပတ်ဝန်းကျင်ထိန်းသိမ်းရေး ဥပဒေ တစ်ခုတည်းနဲ့ မလုံလောက်တော့ဘဲ ရေနံယိုဖိတ်မှုဆိုင်ရာ Policy တွေ၊ ဥပဒေတွေ၊ နည်းဥပဒေတွေ အရေးတကြီး လိုအပ်နေပြီဖြစ်ပါတယ်။ ခလုတ်ထိမှ အမိတလို့မရပါဘူး။ ကြိုတင်ကာကွယ်ထားတာ အကောင်းဆုံး ဖြစ်ပါတယ်။ ဒီနေရာမှာ ဆက်စပ်လို့ ကမ္ဘာ့သမုဒ္ဒရာပင်လယ်များ ညစ်ညမ်းမှု အကြောင်း အနည်းငယ် တင်ပြချင်ပါတယ်။ ကမ္ဘာ့ပင်လယ်သမုဒ္ဒရာတွေဟာ လူသားတွေရဲ့ အစားအစာနဲ့ စီးပွားရေး၊ လူမှုရေး အကျိုးတရားတွေကို ဖြည့်စွမ်းပေးတဲ့ ကျွန်ုပ်တို့အားလုံး မှီခိုအားထားနေရတဲ့ အဖိုးတန်အရင်းအမြစ် ဖြစ်ပါတယ်။ အဲဒီအဖိုးတန်အရင်းအမြစ်ဟာ အခုအချိန်မှာ ကြီးမားတဲ့ ဥပါဒ်ဖြစ်စေတဲ့ ညစ်ညမ်း ပစ္စည်းတွေကြောင့် Marine Pollution လို့ခေါ်တဲ့ ပင်လယ်သမုဒ္ဒရာညစ်ညမ်းမှုတွေ ဖြစ်ပေါ်နေပြီလို့ သိပ္ပံသုတေသနပညာရှင်တွေက ထောက်ပြနေပါတယ်။ အဲဒီလို ပင်လယ်သမုဒ္ဒရာတွေ ညစ်ညမ်း လာတဲ့အတွက် Water Ecosystem ရေဂေဟစနစ်တွေ ပျက်စီးလာတယ်။ Biodiversity နဲ့ Flora and Fauna လို့ခေါ်တဲ့ ရေထဲနဲ့ ရေပေါ်မှာရှိတဲ့ အပင်နှင့်တိရစ္ဆာန်များ မျိုးစိတ်တွေ၊ ဇီဝမျိုးကွဲတွေ ထိခိုက်လာနေရုံမက ကျွန်ုပ်တို့လူသားတွေကိုလည်း Impact ဆိုးကျိုးတွေ အများကြီးဖြစ်လာစေ ပါတယ်။ အခုအချိန်မှာ ကမ္ဘာ့ပင်လယ်သမုဒ္ဒရာတွေဟာ Ocean Acidification လို့ခေါ်တဲ့ ပင်လယ်ပြင် အက်ဆစ်ဓာတ်လွန်ကဲလာခြင်း၊ Eurification လို့ခေါ်တဲ့ ရေထုအတွင်းမှာ ဓာတုပစ္စည်းပါဝင်နှုန်း မြင့်လာခြင်း၊ Plastic Debris လို့ခေါ်တဲ့ ပလတ်စတစ်များ အမှိုက်စုပုံခြင်းနှင့် Toxic လို့ခေါ်တဲ့ အဆိပ်သင့်ခြင်း၊ Noise လို့ခေါ်တဲ့ ပင်လယ်ရေအောက် ဆူညံခြင်းစတဲ့ ခြိမ်းခြောက်မှုတွေနဲ့ ရင်ဆိုင် နေရပါတယ်။ မြန်မာ့ကမ်းရိုးတန်းနှင့် မြန်မာ့ပင်လယ်ကလည်း ကမ္ဘာ့ပင်လယ်သမုဒ္ဒရာနဲ့ အစိတ်အပိုင်း တစ်ခုဖြစ်တဲ့အတွက် ဒီပြဿနာတွေဟာ တစ်နေ့ မလွဲမသွေကြုံတွေ့လာနိုင်မှာဖြစ်ပါတယ်။ ဒါ့ကြောင့် မူလကတည်းက ပင်လယ်ပြင်ဟာ ညစ်ညမ်းမှုဖြစ်နေတာကို ကာကွယ်ပြုပြင် ထိန်းသိမ်းဖို့ လိုအပ်နေတဲ့အထဲမှာ မမျှော်မှန်းနိုင်တဲ့ အကြောင်းတရားတစ်စုံတစ်ရာကြောင့် ရေနံ ယိုဖိတ်မှုဖြစ်ပေါ်ခဲ့မယ်ဆိုရင် ဌာနေတိုင်းရင်းသားတွေရဲ့ သဘာဝအရင်းအမြစ်တွေ ပြုန်းတီးမှာ ဖြစ်ပြီး မြန်မာ့အဖိုးတန်ကမ်းရိုးတန်း အရင်းအမြစ်များ ဆုံးရှုံးသွားမှာဖြစ်ပါတယ်။ အဲဒီအခါမှ ပြန်လည်ကုစားမယ်ဆိုရင် အစိုးရရဲ့ ကုန်ကျစရိတ်တွေဟာ ထမ်းပိုးထက် လက်ခကြီးသွားမှာဖြစ်ပါတယ်။ ကျောက်ဖြူမြို့နယ်အတွင်းမှာရှိတဲ့ ဌာနေတိုင်းရင်းသားများဟာ ယခင်က လယ်ယာလုပ်ငန်း၊ ရေလုပ်ငန်းများဖြင့် ငြိမ်းချမ်းစွာ အသက်မွေးဝမ်းကျောင်းပြုခဲ့ကြသော်လည်း ၎င်းရေနံကုမ္ပဏီများ ဝင်ရောက်ချိန်ကစပြီး ပတ်ဝန်းကျင်အရင်းအမြစ်များ ပျက်စီးယိုယွင်းလာခြင်း၊ ဒေသခံများ လူနေမှု ဘဝလုံခြုံမှုမရှိတော့ခြင်းနှင့် လယ်ယာမြေသိမ်းပိုက်ခံရခြင်း၊ ငါးဖမ်းလုပ်ငန်း ပျက်သုဉ်းလာမှုကြောင့် တခြားနေရာများသို့ ရွှေ့ပြောင်းနေထိုင်ခဲ့ရခြင်းစတဲ့ ပတ်ဝန်းကျင်နှင့် လူမှုရေးဆိုင်ရာ ဆိုးကျိုးများ Social and Environmental Impact op:iec[mpe: (m:33qulosofi တရုတ်ကုမ္ပဏီများဟာ မူလက ဌာနေတိုင်းရင်းသားများအား အလုပ်အကိုင်အခွင့်အလမ်း များပေးမည်ဟုပြောဆိုခဲ့သော်လည်း နောက်ပိုင်းမှာ မိမိတို့ တရုတ်လူမျိုးများကိုသာ အလုပ်အကိုင် အခွင့်အလမ်းများပေးကြောင်း ဒီလိုဖြစ်ရခြင်းဟာ မိမိတို့ သဘာဝအရင်းအမြစ်ကို အသုံးချခံရပြီး မိမိတို့က ၎င်းအရင်းအမြစ်ကို စားသုံးခွင့်မရတဲ့အတွက် အလွန်ပဲနစ်နာမှုရှိပါတယ်။ တာဝန်ရှိသူ များက ထိုကဲ့သို့ ဌာနေတိုင်းရင်းသားများ အခွင့်အရေး ဆုံးရှုံးနေရတဲ့ကိစ္စကိုလည်း ထည့်သွင်း စဉ်းစားကြဖို့လိုပါတယ်။ နိဂုံးချုပ်အနေနဲ့ပြောရမယ်ဆိုရင် အနာနဲ့ဆေး တည့်အောင်ပေးဖို့လိုသလို Prevention Is Better Than Cure ဆိုတဲ့ စကားလို အနာမဖြစ်ခင်မှာ ကြိုတင်ကာကွယ်ထားတာ အကောင်းဆုံး ဖြစ်ကြောင်း ကျွန်ုပ်တို့ပင်လယ်၊ ကျွန်ုပ်တို့ကမ်းရိုးတန်း၊ ကျွန်ုပ်တို့ဆိပ်ကမ်း၊ ကျွန်ုပ်တို့ရဲ့ သဘာဝ အရင်းအမြစ်များကို မည်သည့်ပတ်ဝန်းကျင် ညစ်ညမ်းမှုမှမဆို ကြိုတင်ကာကွယ်ဖို့ အထူး အရေးကြီးသလို ကျွန်ုပ်တို့၏ဌာနေတိုင်းရင်းသားများရဲ့ ထာဝရရေရှည် ရှင်သန်နေထိုင်ရေးကိုလည်း အထူးအလေးနက်ထားလုပ်ဆောင်ပေးသင့်ကြောင်းနှင့် အဆိုရှင်တင်ပြခဲ့သလို ဒေသခံတိုင်းရင်းသားများပတ်ဝန်းဖမ်းလုပ်ခြင်း၊ ဒေသခံကုမ္ပဏီများ သဘာဝသယံဇာတများ အကာအကွယ်ပေးသော ရေနံယိုဖိတ်မှုဆိုင်ရာဥပဒေ၊ နည်းဥပဒေနဲ့ ညွှန်ကြားချက်များ အမြန်ဆုံးချမှတ်ရန် လိုအပ်နေပြီဖြစ်ကြောင်း ပင်လယ်ပြင် ရေနံယိုဖိတ်မှုနဲ့ ပတ်သက်ပြီး အများပြည်သူ နားလည်သိရှိနိုင်ရန် အချိန်နှင့်တစ်ပြေးညီ အစိုးရက သိသာပွင့်လင်းမှုရှိရှိ လုပ်ဆောင်ပေးမှသာ ဌာနေတိုင်းရင်းသားများသာမက ပြည်သူတစ်ရပ်လုံး စိုးရိမ်ပူပန်မှုများ လျော့ချ သွားမှာဖြစ်ကြောင်း တပ်လှန့်နှိုးဆော်ရင်း ဦးမောင်မောင်အုန်း ရဲ့ အဆိုကို ထောက်ခံပါကြောင်း တင်ပြရင်း နိဂုံးချုပ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>အဆိုနှင့်စပ်လျဉ်း၍ သယံဇာတနှင့် သဘာဝပတ်ဝန်းကျင်ထိန်းသိမ်းရေး ဝန်ကြီးဌာန၊ ဒုတိယဝန်ကြီးက ပြန်လည်ဆွေးနွေးရန်ရှိပါက ဆွေးနွေးဖို့ ဖြစ်ပါတယ်</speech>
<speech><agency id='26'>ဒေါက်တာရဲမြင့်ဆွေ (ဒုတိယဝန်ကြီး၊ သယံဇာတနှင့်သဘာဝပတ်ဝန်းကျင်ထိန်းသိမ်းရေး ဝန်ကြီးဌာန)</agency>လေးစားအပ်ပါသော အမျိုးသားလွှတ်တော်ဥက္ကဋ္ဌကြီးနှင့်တကွ လွှတ်တော် ကိုယ်စားလှယ်တော်များ မင်္ဂလာပါလို့ နှုတ်ခွန်းဆက်သ အပ်ပါတယ်။ ကျွန်တော်ကတော့ သယံဇာတနှင့် သဘာဝပတ်ဝန်းကျင်ထိန်းသိမ်းရေး ဝန်ကြီးဌာနက ဒုတိယဝန်ကြီး ဒေါက်တာ ရဲမြင့်ဆွေ ဖြစ်ပါတယ်။ ဧရာဝတီတိုင်းဒေသကြီး မဲဆန္ဒနယ်အမှတ်(၅)မှ အမျိုးသားလွှတ်တော် ကိုယ်စားလှယ် ဦးမောင်မောင်အုန်း တင်သွင်းသည့် အဆိုနဲ့စပ်လျဉ်းပြီးတော့မှ ကျွန်တော်တို့ ပို့ဆောင်ရေးနှင့် ဆက်သွယ်ရေးဝန်ကြီးဌာန၊ လျှပ်စစ်နှင့် စွမ်းအင်ဝန်ကြီးဌာနနဲ့ ရခိုင်ပြည်နယ် အစိုးရအဖွဲ့တို့နှင့် ပေါင်းစပ်ပြီးတော့ ဖြေကြားသွားမှာဖြစ်ပါတယ်။ ဥက္ကဋ္ဌကြီးခင်ဗျား။ ကနဦးအနေဖြင့် ဒီအဆိုနဲ့ပတ်သက်ပြီး ဝိုင်းဝန်းအကြံပြုဆွေးနွေး ပေးကြတဲ့ လွှတ်တော်ကိုယ်စားလှယ်တော်ကြီးများအား အထူးကျေးဇူးတင်ရှိပါကြောင်း ပြောကြား လိုပါတယ်။ ဥက္ကဋ္ဌကြီးခင်ဗျား။ Power Point အသုံးပြုခွင့်ပေးပါရန် တင်ပြအပ်ပါတယ်ခင်ဗျား။ ကျွန်တော်တို့ ပို့ဆောင်ရေးနှင့် ဆက်သွယ်ရေးဝန်ကြီးဌာန၊ ရေကြောင်းပို့ဆောင်ရေးညွှန်ကြားမှု ဦးစီးဌာနအနေဖြင့် ကျွန်တော်တို့ ရေထုညစ်ညမ်းမှုကို ကာကွယ်တားဆီးနိုင်ရန်အတွက် Power Point ပါ တင်ပြပါ အပြည်ပြည်ဆိုင်ရာ ကွန်ဗန်းရှင်းများ လက်မှတ်ရေးထိုးခဲ့ပြီးတော့မှ လက်ရှိ ပြင်ဆင်ရေးဆွဲလျက်ရှိတဲ့ Myanmar Merchant Shipping Law တွင် ဥပဒေအဖြစ် ထည့်သွင်း ပြဋ္ဌာန်းသွားရန် ဆောင်ရွက်လျက်ရှိရာ နည်းဥပဒေ၊ စည်းမျဉ်းစည်းကမ်းများကိုလည်း ဆက်လက် ထုတ်ပြန်ဆောင်ရွက်သွားမှာ ဖြစ်ပါတယ်။ အဆိုပါ ကွန်ဗန်းရှင်းများနဲ့ စပ်လျဉ်းပြီး လက်မှတ် ရေးထိုးနိုင်ရန်အတွက် အထက်အဖွဲ့အစည်းများသို့ တင်ပြခြင်း၊ သက်ဆိုင်ရာ ဝန်ကြီးဌာနများနှင့် ဆွေးနွေးခြင်းများလည်း ပြင်ဆင်ဆောင်ရွက်လျက်ရှိကြောင်း တင်ပြလိုပါတယ်။ ထို့အပြင် ဆီယိုဖိတ်မှုဖြစ်ပွားပါက အရေးပေါ်တုံ့ပြန်ဆောင်ရွက်နိုင်ရန်အတွက် အာဆီယံ ဆိုင်ရာ နားလည်မှုစာချွန်လွှာ၊ နော်ဝေနိုင်ငံနှင့် ပူးပေါင်းဆောင်ရွက်မှု စသည်တို့ကိုလည်း လက်မှတ် ရေးထိုးပြီးဖြစ်ပါတယ်။ ရေကြောင်းသွားလာရေးနှင့် ပတ်သက်ပြီး အပြည်ပြည်ဆိုင်ရာ အဖွဲ့အစည်း၊ ဥပဒေများနှင့် ချိတ်ဆက်ဆောင်ရွက်ခြင်း၊ အမိန့်ညွှန်ကြားချက်များ ထုတ်ပြန်ခြင်း၊ ဥပဒေပြဋ္ဌာန်းခြင်း ဆိုင်ရာကိစ္စများအား ရေကြောင်းပို့ဆောင်ရေးဦးစီးဌာနမ Regulatory Body အဖြစ် Focal အနေနဲ့ တာဝန်ယူဆောင်ရွက်လျက်ရှိပါတယ်။ ရခိုင်ပြည်နယ် ကျောက်ဖြူဆိပ်ကမ်းအပါအဝင် ကမ်းရိုးတန်း တစ်လျှောက် ရေထုညစ်ညမ်းမှု ကာကွယ်ရှင်းလင်းထိန်းသိမ်းရေးအတွက် တာဝန်ရှိမှုနှင့် ဖြေရှင်း ဆောင်ရွက်ရမည့် ဌာနအဖွဲ့ အစည်းများ ပြည့်စုံစွာ ပါဝင်သော အမျိုးသားအဆင့် ရေထုညစ်ညမ်းမှု of $cao?@god.q:boqjas National Contingency Plan For Marine Pollution 3ə: g$ ဆိုင်ရာများ၊ အဖွဲ့ အစည်းများ NCA, IMO - IPIECA ပြည်တွင်းပြည်ပ ပညာရှင်များစသည်တို့က ၂၄-၈-၂၀၁၇ ရက်နေ့မှ ၇-၅-၂၀၁၉ ရက်နေ့အထိ ညှိနှိုင်းအစည်းအဝေး (၁၂)ကြိမ်ပြုလုပ်ခဲ့ပြီး စီမံချက် မူကြမ်း အင်္ဂလိပ်-မြန်မာကို အတည်ပြုခဲ့ပါတယ်။ ထိုစီမံချက်ကို အမျိုးသားသဘာဝဘေးအန္တရာယ် ဆိုင်ရာ စီမံခန့်ခွဲမှုကော်မတီသို့ တင်ပြပြီး အတည်ပြုချက်ရယူပြီး ထုတ်ပြန်သွားမှာဖြစ်ပါတယ်။ အဆိုပါစီမံချက်များ၏ နောက်တစ်ဆင့်အနေနဲ့ ဒေသန္တရအဆင့်စီမံချက်များ ရေးဆွဲခြင်းကို လုပ်ဆောင်သွားမှာဖြစ်ပါတယ်။ မြန်မာ့ဆိပ်ကမ်းအာဏာပိုင်အနေဖြင့် ဆိပ်ကမ်းနယ်နိမိတ်အတွင်း မတော်တဆဖြစ်ပေါ်လာနိုင်တဲ့ နောက်ဆက်တွဲကိစ္စရပ်များကို စနစ်တကျစီမံခန့်ခွဲနိုင်ရန် မြန်မာ့ ဆိပ်ကမ်းအာဏာပိုင်ဥပဒေ ၂၀၁၅၊ နည်းဥပဒေ ၂၀၁၆ တို့ကိုလည်း ရေးဆွဲပြဋ္ဌာန်းပြီးဖြစ်ပါတယ်။ မဒေးကျွန်းရေနံတင်ဆိပ်ကမ်းဟာ ဆီယိုဖိတ်မှုနှင့် ရေထုညစ်ညမ်းမှုများ မဖြစ်ပေါ်စေရေးတို့အတွက် မြန်မာ့ဆိပ်ကမ်းအာဏာပိုင်ဥပဒေ၊ နည်းဥပဒေများနှင့်အညီ ရေနံတင်ရေယာဉ်ကြီးများ အဆိုပါ ဆိပ်ကမ်းသို့ ဝင်/ထွက်ဆိုက်ကပ်ခြင်းမပြုမီ ဝင်ရောက်ခွင့်တောင်းခံသည့် သင်္ဘောအား သတ်မှတ် စံချိန်စံညွှန်းများ လိုက်နာမှု ရှိ/မရှိ အကြောင်းအမျိုးမျိုးကြောင့် ရေထုညစ်ညမ်းမှုဖြစ်ပေါ်လာပါက ပြန်လည်ကုစားပေးခြင်း၊ ပေးလျော်စေခြင်းစသည်တို့အတွက် လုံလောက်သော အာမခံအကာအကွယ် ရယူထားမှု ရှိ/မရှိ တို့ကို ရေကြောင်းပို့ဆောင်ရေးညွှန်ကြားမှုဦးစီးဌာနက ကြိုတင်စစ်ဆေးပြီးမှသာ ဝင်ရောက်ခွင့်ပြုလျက်ရှိပါတယ်။ ဝင်ရောက်လာပြီးပါက ရေကြောင်းပို့ဆောင်ရေး ညွှန်ကြားမှုဦးစီး ဌာနနှင့် သက်ဆိုင်ရာဌာနများမှ ကျွမ်းကျင်ကိုယ်စားလှယ်များ ပါဝင်သည့်အဖွဲ့ ဖြင့် ရေယာဉ် အပြည်ပြည်ဆိုင်ရာ စံနှုန်းများနှင့် ညီညွတ်ခြင်း ရှိ/မရှိ (BUNKER 2001)ကို လိုက်နာခြင်း ရှိ/မရှိ ISGOTT Guide Line ကို လိုက်နာခြင်း ရှိ/မရှိ စသည်တို့ကို စစ်ဆေးဆောင်ရွက်လျက်ရှိပါတယ်။ ဆိပ်ကမ်းသို့ ဝင်ရောက်ဆိုက်ကပ်ရာမှာလည်း မြန်မာ့ဆိပ်ကမ်းအာဏာပိုင် Pilot လက်မှတ်ရ ကျွမ်းကျင်ရေကြောင်းပြကြီးများ၏ ကြီးကြပ်မှုဖြင့်သာ ဝင်ရောက်ခွင့်ပြုပါတယ်။ ထိန်းသိမ်းစောင့်ရှောက်သူများ ထိရောက်စွာ ကြီးကြပ်ဆောင်ရွက်နိုင်ရေးအတွက်လည်း မြန်မာ့ ဆိပ်ကမ်းအာဏာပိုင်ဥပဒေ ပုဒ်မ ၆၅ တွင် လုပ်ပိုင်ခွင့်အာဏာ အပ်နှင်းထားပြီးဖြစ်ပါတယ်။ လျှပ်စစ်နှင့် စွမ်းအင်ဝန်ကြီးဌာန ရခိုင်ပြည်နယ်အစိုးရတို့အနေဖြင့် မဒေးကျွန်းရေနက် ဆိပ်ကမ်းနှင့် ပတ်သက်ပြီး ရေနံတင်သင်္ဘောများ ဝင်ရောက်မည့် ရေကြောင်းအား ဘေးအန္တရာယ် ကင်းရှင်းစေရန်၊ ရာသီဥတုနှင့် ငလျင်ဒဏ်ခံနိုင်ရန်အတွက် ဒီဇိုင်းရေးဆွဲပြီး တည်ဆောက်ခဲ့ပါတယ်။ ရေနံလက်ခံဆိပ်ကမ်း၊ ရေနံလက်ခံသံခံတန်းများနှင့် စခန်းနေရာများမှာလည်း အလိုအလျောက် ထိန်းချုပ်ကွပ်ကဲတဲ့စနစ် Scada System ကို တပ်ဆင်ထားရှိပြီးအပြင် အလိုအလျောက် မီးဘေး အန္တရာယ် စောင့်ကြည့်စနစ်နှင့် အသိပေး အချက်ပြစနစ်တို့ကိုလည်း တပ်ဆင်ထားပါတယ်။ ဥက္ကဋ္ဌကြီးခင်ဗျား။ ရေနံမတော်တဆယိုဖိတ်မှုဖြစ်ပွားပါက ချက်ချင်းအရေးယူ ဆောင်ရွက် နိုင်တဲ့ သင်္ဘောတစ်စီး၊ မီးသတ်သင်္ဘောနှစ်စီး အမြဲတမ်းထားရှိပြီးဖြစ်ပါတယ်။ ရေနံချစဉ် မတော်တဆ ဆီယိုဖိတ်မှုဖြစ်ပါက ပတ်ဝန်းကျင်သို့ ပျံ့နှံ့မှုမရှိစေရန် ကျွန်တော်တို့ ပုံမှာပြထားတဲ့ အတိုင်း Oil Boom ရေနံတားပစ္စည်းတွေအဖြစ် သင်္ဘောအား ပတ်ထားပြီး ရေနံယိုဖိတ်လွင့်စင်မှု ဧရိယာ အနည်းဆုံးဖြစ်အောင် ဆောင်ရွက်ထားရှိပါတယ်။ ထို့အပြင် ရေနံတင်ဆိပ်ကမ်းများအတွက် Oil Spill Contingency Plan အား နိုင်ငံတကာစံညွှန်းအတိုင်း ရေးဆွဲထားရှိပြီးဖြစ်သည့်အပြင် နိုင်ငံတကာအဆင့်မီ မီးသတ်စနစ် ရေနံယိုဖိတ်မှုဖြစ်ပွားလျှင် အသုံးပြုရမည့်ပစ္စည်းများအဖြစ် ထားရှိခြင်း၊ ဆက်တိုက်လေ့ကျင့်ခြင်း စသည်များကိုလည်း ပုံမှန်ဆောင်ရွက်လျက်ရှိပါတယ်။ ရေနံတင်သင်္ဘောများ ဆိပ်ကမ်းတွင်ရပ်နားထားပါက ဆိပ်ကမ်းရေတွင် ညစ်ညမ်းမှုမရှိအောင် ထိန်းသိမ်းကာကွယ်စောင့်ရှောက်ပေးရန် တာဝန်ရှိကြောင်း နိုင်ငံတကာပင်လယ်ပြင် ညစ်ညမ်းမှုများ ကာကွယ်စောင့်ရှောက်ရေးဥပဒေနဲ့ နိုင်ငံတကာစာချုပ်များက ပြဋ္ဌာန်းသတ်မှတ်ပြီးဖြစ်ပါတယ်။ ပင်လယ်ပြင်ညစ်ညမ်းမှုတစ်ခုခုကို ကျူးလွန်ပြုလုပ်မိပါက နစ်နာသောနိုင်ငံအတွက် လုံလောက်သော လျော်ကြေးပေးနိုင်ရန် Marine Insurance ထားရှိသော သင်္ဘောများကိုသာ ဝင်ရောက်ဆိုက်ကပ် ခွင့်ပြုပါတယ်။ သယံဇာတနှင့် သဘာဝပတ်ဝန်းကျင် ထိန်းသိမ်းရေးဝန်ကြီးဌာနအနေနဲ့လည်း ကျွန်တော်တို့ ပတ်ဝန်းကျင်ထိန်းသိမ်းရေးဥပဒေ ပုဒ်မ ၁၄ နဲ့ ၁၅ မှာ သတ်မှတ်ပြဋ္ဌာန်းထားရှိတဲ့အပြင် ကုန်းတွင်း ကမ်းလွန်ရေနံနှင့် သဘာဝဓာတ်ငွေ့ ထုတ်လုပ်မှုလုပ်ငန်းအတွက် ပတ်ဝန်းကျင်ဆန်းစစ်မှု၊ ပတ်ဝန်းကျင်ထိခိုက်မှု ဆန်းစစ်ခြင်းဆိုင်ရာ လမ်းညွှန်ချက်တွေကိုလည်း ပြင်ဆင်ရေးဆွဲထုတ်ပြန် နိုင်ရေး ဆောင်ရွက်လျက်ရှိပါတယ်။ ထို့အပြင် ပတ်ဝန်းကျင်ထိခိုက်မှု ဆန်းစစ်ခြင်းဆိုင်ရာ လုပ်ထုံး လုပ်နည်းပါ စည်းကမ်းသတ်မှတ်ချက်များအရ ကနဦးပတ်ဝန်းကျင်ဆန်းစစ်ခြင်း သို့မဟုတ် ပတ်ဝန်းကျင်ထိခိုက်မှုဆန်းစစ်ခြင်း ဆောင်ရွက်ရန် လိုအပ်သည့် စီမံကိန်းအမျိုးအစားနှင့် အရွယ်အစား သတ်မှတ်ချက်များကိုလည်း ကျွန်တော်တို့ Power Point မှာဖော်ပြထားတဲ့အတိုင်း ပြဋ္ဌာန်းထားပြီး ဖြစ်ပါတယ်။ ထို့အပြင် ပတ်ဝန်းကျင်ဆန်းစစ်မှုဆိုင်ရာ အစီရင်ခံစာများမှာ ရေနံယိုဖိတ်မှုအပေါ် တုံ့ပြန်ဆောင်ရွက်နိုင်ရေးအစီအစဉ် oil Spill Contingency Plan၊ မတော်တဆ မီးဘေးအန္တရာယ် ဖြစ်ပေါ်ခြင်း၊ ဆူနာမီရေလှိုင်းဖြစ်ပေါ်ခြင်း၊ မုန်တိုင်းတိုက်ခတ်ခြင်းကဲ့သို့ အရေးပေါ်အခြေအနေများကို တုံ့ပြန်ဆောင်ရွက်နိုင်ရေးအတွက် Emergency Response Plan တွေကို မဖြစ်မနေ ထားရှိဆောင်ရွက်သွားရမည်ဖြစ်ကြောင်း၊ နိုင်ငံတကာလမ်းညွှန်ချက်များနှင့်အညီ ဆောင်ရွက်ရမည် ဖြစ်ကြောင်း ညွှန်ကြားထားရှိပါတယ်။ ပတ်ဝန်းကျင်ထိန်းသိမ်းရေးဆိုင်ရာ လိုက်နာဆောင်ရွက်မှု သက်သေခံလက်မှတ် ထုတ်ပေးရာမှာလည်း ပတ်ဝန်းကျင်ထိခိုက်မှု ဆန်းစစ်ခြင်းဆိုင်ရာ လုပ်ထုံး Y$28: saos ne 3291 Emergency Response Plan of Gopagode$po Power Point oze တင်ပြပါအချက်များကို မဖြစ်မနေ ထည့်သွင်းရေးဆွဲလိုက်နာ ဆောင်ရွက်သွားရမည်ဖြစ်ကြောင်း ဖော်ပြထားရှိပါတယ်။ သို့ဖြစ်ပါ၍ ပို့ဆောင်ရေးနှင့် ဆက်သွယ်ရေးဝန်ကြီးဌာနအနေဖြင့် မြန်မာ့ဆိပ်ကမ်း အာဏာပိုင်ဥပဒေ၊ နည်းဥပဒေအပြင် အပြည်ပြည်ဆိုင်ရာ စံနှုန်းများဖြစ်သည့် ISGOTT နှင့် (BUNKER 2001) O329 Bócao@godczosilo: odwagę nascosso National Contingency Plan For Marine Pollution ကို တင်ပြအတည်ပြုပြီးပါက ဤစီမံချက်များနှင့်အညီ လိုက်နာအကောင်အထည်ဖော် ဆောင်ရွက်သွားမည်ဖြစ်ခြင်း၊ လျှပ်စစ်နှင့် စွမ်းအင်ဝန်ကြီးဌာန အနေဖြင့်လည်း ရေနံတင်သင်္ဘောများနှင့် ရေနံနှင့် သဘာဝဓာတ်ငွေ့ လုပ်ငန်းများမှာ မိမိနိုင်ငံ၏ သယံဇာတနှင့် သဘာဝပတ်ဝန်းကျင်ကို ထိခိုက်နိုင်ခြင်းများ မဖြစ်ပေါ်စေရေး ကြိုတင်စီမံထားရှိပြီး ဖြစ်ပွားလာပါကလည်း ဆိုးကျိုးအနည်းဆုံး ဖြစ်စေရန်နှင့် ထိခိုက်မှုများအတွက် နစ်နာကြေးများ ရရှိရေးကို သက်ဆိုင်ရာ အဖွဲ့အစည်းများနှင့် လက်တွဲဆောင်ရွက်လျက်ရှိခြင်း သယံဇာတနှင့် သဘာဝပတ်ဝန်းကျင် ထိန်းသိမ်းရေးဝန်ကြီးဌာနအနေနဲ့လည်း ပတ်ဝန်းကျင်ထိန်းသိမ်းရေး ဥပဒေ၊ နည်းဥပဒေ ပတ်ဝန်းကျင်ထိခိုက်ဆန်းစစ်မှုဆိုင်ရာ လုပ်ထုံးလုပ်နည်းများနှင့်အညီ စိစစ်လျက်၊ဆောင်ရွက်လျက်ရှိနေပါကြောင်းနှင့် ကျွန်တော်တို့ လွှတ်တော်ကိုယ်စားလှယ်တော်ကြီးရဲ့ အဆိုနဲ့ ပတ်သက်ပြီးတော့မှ ကျွန်တော်တို့ ဒီအဆိုဟာဆိုလို့ရှိရင် သဘာဝပတ်ဝန်းကျင်နှင့် ဂေဟ စနစ်တွေ၊ ပျက်စီးမှုတွေ တိုင်းရင်းသားပြည်သူလူထုရဲ့ လူမှုစီးပွားဘဝတွေကို ကာကွယ်နိုင်ရန် ရည်ရွယ်ပြီး အဆိုပြုတင်သွင်းလာခြင်းဖြစ်တဲ့အတွက် တင်သွင်းလာတဲ့အဆိုကို အတည်ပြုလက်ခံပါသော်လည်း အဆိုပါလုပ်ငန်းစဉ်များသည် ကြီးမားကျယ်ပြန့်လှပြီးတော့မှ ကျွန်တော်တို့ သက်ဆိုင်ရာ အစိုးရအဖွဲ့များ၊ ဆက်စပ်ဝန်ကြီးဌာနများ၊ လွှတ်တော်ကိုယ်စားလှယ်ကြီးများနှင့် ပြည်တွင်းပြည်ပပညာရှင်များ အားလုံး ပါဝင်ပေါင်းစပ်ညှိနှိုင်းသွားရမည့် ကိစ္စဖြစ်ပါသဖြင့် အချိန်ယူ ဆောင်ရွက်သွားရမည့် လုပ်ငန်းစဉ် ဖြစ်ပါကြောင်း ရှင်းလင်းတင်ပြဆွေးနွေးအပ်ပါတယ်။ အားလုံးကို ကျေးဇူးတင်ပါတယ်။</speech>
<speech type='speaker'>ဝန်ကြီးအနေနဲ့ အဆိုကို လက်ခံတာလား။ အဆိုကို ရှင်းလင်းတာပဲ ရှိတယ်။ သော် လက်ခံတာ</speech>
<speech type='speaker'>အမျိုးသားလွှတ်တော်ကိုယ်စားလှယ်များခင်ဗျား။ ဧရာဝတီတိုင်းဒေသကြီး မဲဆန္ဒနယ်အမှတ်(၅)မှ ဦးမောင်မောင်အုန်း တင်သွင်းထားသည့် အဆိုနှင့်စပ်လျဉ်း၍ သယံဇာတနှင့် သဘာဝပတ်ဝန်းကျင်ထိန်းသိမ်းရေးဝန်ကြီးဌာန၊ ဒုတိယဝန်ကြီးက သဘောတူပါကြောင်း လွှတ်တော်သို့ တင်ပြလာပါတယ်။ ဒါကြောင့် ယင်းအဆိုကို အတည်ပြုရန် လွှတ်တော်ရဲ့ ဆန္ဒရယူမှာဖြစ်ပါတယ်</speech>
<speech type='speaker'>လွှတ်တော်ကသဘောတူပါသလားခင်ဗျား။</speech>
<p>သုံးကြိမ်တိုင်တိုင်မေးမြန်းပါသည်။ လွှတ်တော်က သဘောတူပါသည်။</p>
<speech type='speaker'>လွှတ်တော်ကသဘောတူတဲ့အတွက် ဦးမောင်မောင်အုန်း တင်သွင်းသည့်အဆို အတည် ဖြစ်ကြောင်း ကြေညာပါတယ်။</speech>
</section>
</discussion>
<postface>
<title>အမျိုးသားလွှတ်တော်ဥက္ကဋ္ဌက ဒုတိယအကြိမ် အမျိုးသားလွှတ်တော် (၁၂)ကြိမ်မြောက်ပုံမှန် အစည်းအဝေး သတ္တမနေ့ ရပ်နားကြောင်းနှင့် အဋ္ဌမနေ့ အစည်းအဝေး ဆက်လက်ကျင်းပမည့်နေ့ရက်နှင့်အချိန်ကို ကြေညာခြင်း</title>
<speech type='speaker'>အစီအစဉ်(၇) ဖြစ်ပါတယ်။ အမျိုးသားလွှတ်တော်ကိုယ်စားလှယ်များ ခင်ဗျား။ ယခု ဒုတိယအကြိမ် အမျိုးသားလွှတ်တော် (၁၂)ကြိမ်မြောက်ပုံမှန်အစည်းအဝေး သတ္တမနေ့ကို ရပ်နားပါမယ်။ ဒုတိယအကြိမ် အမျိုးသားလွှတ်တော် (၁၂)ကြိမ်မြောက်ပုံမှန်အစည်းအဝေး အဋ္ဌမနေ့ကို ၂၀၁၉ ခုနှစ်၊ မေလ ၂၁ ရက် (အင်္ဂါနေ့) နံနက် ၁၀ဝ၀ နာရီအချိန်မှာ ဆက်လက်ကျင်းပမည် ဖြစ်ကြောင်း ကြေညာပါတယ်</speech>
<speech type='mc'>အမျိုးသားလွှတ်တော် ဥက္ကဋ္ဌ ပြန်လည်ထွက်ခွာပါပြီ ခင်ဗျား။</speech>
<speech type='mc'>အားလုံး ထွက်ခွာနိုင်ကြပါပြီ ခင်ဗျား။</speech>
<p>ဒုတိယအကြိမ် အမျိုးသားလွှတ်တော် (၁၂)ကြိမ်မြောက်ပုံမှန်အစည်းအဝေး သတ္တမနေ့ကို ၁၂:၅၇ နာရီအချိန်တွင် ရပ်နားပါသည်။</p>
</postface>
</transcript>
</doc>
